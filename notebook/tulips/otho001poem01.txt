POEMATIA

SIVE LVSVS

EXTEMPORANEI

Ioannae Othoniae Poëtriae Gandensis, Ioan.

Othonis viri clariss. F. Viduae Gvlielmi

Mayart in Prouinciali Consilio

Flandriae quondam Aduocati.

Isocrates Ἑπεται τῇ ἀρετῇ σώζεσθαι Εἰς τὸν πλείω χρόνον, ἢ Κακίᾳ. Virtute diutius viuitur, quàm malitiâ.

Antverpiae,

Apud Gvlielmvm à Tongris

sub signo Gryphi. mdcxvii.

Omnibvs Reip. litterariae favtoribvs et Apollinis, Musarumq́ue Alumnis

inclytae Ciuitatis Antuerp. L. M. DD. Ioanna Othonia Gandavensis.

NE miremini Feminam viro, iuxta Philosophum, multò imperfectiorem hos flosculos

ex Aönidum horto collegisse: cum & ipsas Musas, Nymphas, earumque similes nostri sexûs fuisse constet. Hos igitur vobis offero flosculos, vt, si vobis odor hic placeat, elegantiores legam: digitum enim, vt aiunt, solummodo in fontem mitto. Carpite, legite, & fruamini, & hoc rarum carum efficiatis. Valete & fauete.

Epigramma ad Ioannam Othonam Poëtriam Gandensem.

Lesbi tergemino celebratur nomine Sappho;

Huc Sappho, aut Sapphus prodit Othona soror.

Posthuma quam Latiae decorabit fama loquelae,

Quamque Deam Phoebus perpete laude canet.

Pangebat Ioannes Frarinvs Parisiensis Elequentiae

Candidatum in Gymnasio S. Augustini Antuerpiae.

Alivd. Ad eandem.

Miror, qui tantum munus Tibi credat Apollo:

Femina vix tanti muneris vlla capax.

Sicut apes variis è floribus optima libant:

Sic Tibi de libris commodiora legis.

Mente serbi dubiâ: num sit rediuiua Camoena?

Vel num certa domus Ganda sit Aönidûm?

Ludebat Iacobus Hartlieb Antuerp. Rethorices

Studiosus apud P.P. August. Ant.

Alivd. Ad eandem.

Tres fuerint quondam Charites; iam reddita quarta

Est IoAnna; cui, quod tribus, omne decus.

Accinebat Lvdovicvs Van Royen Crubecanus

Rhetor in Collegio P.P. August. Antuerp.

Lvsvs extemporanei Ioannae Othoniae Gandensis. Rectae Institutionis Encomium.

Ode lyrica.

Magnae diuitiae, claraq́ue stemmata,

Et formae decus optimae,

Vires ingenuae, firmaq́ue corporis

Sani robora, dignitas

Excellens, gracilis forma, breui cadit

Momento, & perit; vt solent

Pulchra ex insipidâ mala putredine:

Vera haec esse tamen bona

Maior pars hominum credit. Et haud dari

Quicquam posse fibi à Deo.

Maius vel melius: sic stupidum bono

Vulgus iudicio caret,

Et rerum penitus candida veritas

Illi concidit omnium.

Infulsè vtilibus noxia praeferens.

Nam nasci eft aliquid bene;

Sed plus à teneris institui bene.

Claris esse atauis satum,

Lautà in re, columi viuere corpore,

Magnum est; sed (mihi credito)

Maius ingenuis artibus imbui,

Nec non moribus optimis.

Illustri patre qui nascitur inclytus,

Illustrem merito ferunt;

Distortus tamen hic nascitur ac miser

Correctoris egens sui,

Qui instaurans reparet, damnaq́ue sarciat,

Que natura dedit prius.

Robur corporis est vis temeraria

Nulli quam sibi noxia,

Doctor ni melius consilio bonum

Naturae faciat suo.

Argenti cumulus, gloria, dignitas

Multis exitio fuit.

Formae nil bonitas, grataq́ue sanitas,

Prodest; cognitio sui

Si desit: monitor doctus & integer

Dicto hanc morigeram dabit.

Quidue est Nobilitas si rudis, & fera

Quàm ventosa superbia?

Virtus corporis est dedecus, haud decus,

Disciplina grauis nisi

Illius vitium temperet, & domet

Constanti moderamine.

Naturae siquidem fit melius bonum

Curâ atq́ue arte coercitum.

Triste est ergo bonum, quod (pia ni regat

Disciplina) parit malum.

Cessans agricolae sedulitas, labor,

Cura, industria strenui:

Nil terrae bonitas sentibus vndiq́ue

Duris proderit obsita.

Curuas in teneris corrigit arbores

Ramis rusticus impiger.

Syluestrisq́ue nouus surculus arbori

Naturam alterat insitus.

Immanesq́ue vides sic quoq́ue belluas

Mites arte docentium.

Nasci nil superis profuerat parem

Ex matre AEacidem Dea:

Ni Chiron teneri moribus optimis

Praeceptor pueri rudem

AEtatem, & mutilae semina originis

Emendasset. Habet mala

Quaedam occulta sibi progenies bona,

Quae doctrina fugat pia.

Nam cultu indiga mens, sit licet optima

Firmo stare nequit loco.

Est natura tamen viribus integris

Summo à Numine condita

Omni ex parte nitens, integra, puraq́ue,

Vera in notitiâ Dei.

Sed lapsa est miserè, & saucia concidit

Foedo crimine perdita.

Vt nunc subiaceat casibus arduis

Omni ex parte miserrima.

Nostro progenies iudicio bona,

Diues, nobilis, inclyta

Diuinis solida perpetuò carens

Praeceptis sapientiae,

Deformata manet, perdita, & horrida,

Desperata malis suis.

Stultorum haec igitur vox hominum est leuis

Qui nati bene gaudeant.

Pro quo nunc poteris dicere verius,

Qui docti bene, gaudeant.

Edoctum esse piè, & consiliis regi

Coelestis sapientiae,

AEquales faciet Numinibus Duces,

Et patres patriae suae,

Edoctum esse piè, nobilitat viros

Obscuro genitos loco,

Edoctusq́ue piè muneribus Dei

Rectè vti didicit sui.

Ergo dum tener es, institui bene,

Nil est, crede, beatius.

In Schola institutio potior quam Domi.

DOctiloquis si thura voles incendere Musis

Addictus Latijs, Argolicisq́ue sacris;

Si te Phoebus amat tibi si pia dogmata curae,

Artibus & verè es deditus ingenuis.

Te Schola delectet, cithara in quâ doctus Apollo

Aonidûm clarâ personat arte melos.

Illuc nam Charites, Astraeaq́ue virgo, Themisq́ue

Ab Ioue diuertunt, Castaliusq́ue chorus.

Vnda Caballino cadit isthic fonte redundans.

Numine doctiloquo barbara labra rigans;

Hîc puero sacra fundent sua dona Camoenae,

Ingenio Phoebus lumina vera feret.

Sed nil te moueat puerorum turba cohorsq́ue:

Innocua est, expers labis, & inuidiae.

Et veluti incultis hyacinthus crescit in hortis,

Et violas inter densa rubeta legunt:

Sic puerorum inter discentûm murmura saepe,

Serpere humi tacitè docta Camoena potest.

Conclusus patrio qui limine sacra Camoenis

Ex Ioue prognatis thura adolere parat;

Ausoniamq́ue domi, Graiamq́ue addiscere linguam,

Multa bonus studiis damna parata tulit.

Saepe rudis pater est, & blanda, & barbara mater,

In pueri vitio coecus vterque sui.

Excita perplexo strepitu domus, atque tumultu

Est vario, sua dum munia quisq́ue facit.

Multum parua animis teneris obstacla nocebunt,

Nec meritum studiis Turba dat vlla locum.

Ad Illaudatis moribus studiosos, de moris insolentia

QVi iuga Virginei scandunt Heliconis, amantq́ue

Et Phoebi, & Charitum, Castalidumque decus.

Virtutem quoq́ue ament, mores quo rite probati,

Artibus ingenuis conuenienter eant.

Non recipit molles studiorum praeses Apollo,

Ore canit castos docta Thalia modos.

Quid iuuat insuaui studio macerare iuuentam?

Graiaq́ue cum Latiis nectere verba sonis.

Interea sursum te agitat Venus, atq́ue deorsum,

Et decus aetatis carpit, & vrit Amor.

Quid iuuat Historias, iuuat aut legisse Poëtas?

Quid Plato, quid doctus tradat Aristoteles?

Dum mens impura est scelerum sentina, malisque

Nunquam se exonerans, nec sua damna videns.

Otia cum sequeris studies manifesta relictus,

Tum tener occultè corda Cupida subit.

Indigna improbitas sua habet compendia, praeceps

In vitium lapsus noxia damna tulit.

Nam facilè à recto diuertit tramite, stulta

In teneris aetas, otia blanda sequens.

Seq́ue ibi tollere humo famae & delere lituras,

Virgineisque iterum posse litare Deis.

Hoc opus, hic labor est: paucos sic docta beauit

Calliope, paucos sic pia Pallas amat.

Versato Historias, Latios versato Poëtas,

Versato quidquid lingua Pelasga dabit.

Casibus inuenies tragicis obnoxia semper,

Que Veneris dira filius arte ferit.

Euertit populos, & florentissima regna,

Graecum, & Romanum perdidit imperium.

Hinc puerum alatum, caecum, nudumque Poëtae

Fingunt, cuius habet picta pharethra latus.

Ex quâ saeua iacit, cum vult, duo tela; sed arte

Atque dolo, caecum se, puerumque negat.

Nescia mens in amore ruit, rationis habenas

Deserit, & vitae nescit habere modum.

Dic quaeso quid agam? Veneris si filius arcu

Me miserum inuadat? telaque saeua paret?

Vapulet, & nudas pueri contundito costas,

Rumpe arcum, & forti frangito tela manu.

Numina synceri totâ vi cordis amato,

Et rogita ne te deserüisse velint.

Nulla dies abeat, nox integra nulla recedat,

Que non sit precibus facta sonora tuis.

Sic saeui effugies scelerata Cupidinis arma,

Palladis & docto murmure tutus eris.

Et te consiliis sapiens melioribus offer,

In tali est virus, non medicina, libro.

Documentum De tempore.

DIgnius vt nihil est preciosi temporis hora,

Sic nihil vtilius temporis historiâ.

Tempore nil sapientius est; docet omnia tempus,

Et Sol deliquius abdita multa suis.

Temporibus parent immitia fata profanis,

Mutata & Regum saepius imperia.

Maxima pars hominum viuens in tempore nescit,

Quid vita, aut tempus sit, fuerit, vel erit.

Vita hominum est tempus, tempus quoq́ue vita putatur;

Hac melius nihil est: hoc quoq́ue nil prius est.

Sed perit ignauo preciosi temporis hora,

Qui dormit, viuens, & vigilans moritur.

Viue itaq́ue excusso pernoluito scripta veterno,

Discito quid iuuenem te, faciatq́ue senem.

Res precio maior tempus tibi quolibet esto,

Illius vt parcus sic quoq́ue diues eris.

Sic lege, quid tempus faciat, quod cuncta reuelat,

Sic precium vitae non perit omne tuae.

Studium Virginitatis.

VIrginis ingenuae vitam, moresq́ue probamus,

Mystica laudamus Palladis arma sacrae.

Sed veluti Alcidem timidi, ignauiq́ue labores,

Romani eloquij Barbara turba Patrem:

Sic bona pars hominum simulatâ Virginitate,

Laruatae nomen Virginitatis habent.

Corpore quae virgo est, studeat mente esse quod audi

Et decus intactae Virginitatis amet.

Hanc diuina regit coelestis lectio Verbi,

Hanc fulcit purae Relligionis amor.

Virginitatis amor, studiumq́ue, decusq́ue refulsit,

Ante mare, & terras, Angelicosq́ue choros.

Virginitatis amor, studiumq́ue, bonumq́ue manebit,

Post mare, post terras, sidera celsa poli.

Haec nos alliciat, nec desunt praemia, carnis

Dum peccatrices noxia damna fugit.

Dum flos aetatis stat formosissimus almae,

Et viret in molli pulchra iuuenta cute:

Nostra Dei cum sint habitacula pectora, paucos

Fallamus verâ Virginitate dies.

Quidnam quaeso vetat carnem nos morte domare?

Quando animus vitâ pascitur aethereâ.

Nobilitas, & opes, praestans & gloria formae,

Doctrine & morum gratia rara simul;

Dona Dei sunt haec, vitae ornamenta probatae,

Nemo obstacla piis mentibus esse putet.

Nam quod virtutis cursum remoratur, in ipso

Est vitio, quod mens crimine pressa gerit.

Quid vetat in membris vitiorum abscondere mortem

Dum Christus vera est, vita, salusq́ue tibi?

Non bona quae docti dicunt externa, malorum

Sunt causa, aut animo noxia damna ferunt.

Nam quaecunque tenet tellus, coelumque, fretumque,

Non mala, sed valde sunt bona visa Deo.

Verba igitur mihi nil didicisse Latina nocebit,

Nec doctè Graecos euolüisse libros.

Nec tibi de Regum Diuino stemmate nasci,

Quando ad virtutem haec calcar habere queunt.

Nil praestabilius quidquam, aut optatius illâ est,

Dona pudicitiae dum pia corda ferunt.

Gratia synceri nobis donata pudoris,

Mundani ignarum pectus amoris agat.

Laus Vetetum Poëtarum.

QVi studet ingenuos mores perdiscere celsâ

Virtute adiunctâ, & cum pietate decus.

Peruoluat veteres vates, doctosq́ue Poëtas

Insignes, quantus Pindarus ipse fuit.

Virgilius quantus, cuius tot laudibus artem

Effert Augustus carmine doctiloquo.

Quid Sophocles, Naso, quid Flaccus, quidquid Homerus

Dicat sic quidquid tradat Aristophanes.

Virtuti ingenuè studiosus repperit artem,

Hanc animus celsam Carminis egregij.

Vt laudet bona quae sunt prauaq́ue deprimat arte

Ingenio clarus Palladis arma colens.

Omnes namque homines naturâ scire libenter

Sunt desiderio, multaque scire volunt.

Non noua sic legito nimium, sed laudibus effer

Nunc veterum Musis dicta dicata sacris.

Fata canunt laudes veterum, nil clarius vsquam

Vatibus antiquis, nam meliora nouis,

Super illud Pindari. ἅμεραι δ' ἐπίλοιποι μάρτυρες σοφώτατοι.

GRatia fert homini praeclaro dulcis honorem

Magnum, vt sublimi Pindarus ore refert.

Ast extrema dies testis fortissimus: omni

Tempore sic quidquam nil sapientius est.

Laus Musarum Castalidum Choro.

QVid faciunt Musae? praebent illustria multa,

Rebus in aduersis magnanimosque colunt;

Pernoctant, simul ac alias comitantur ad oras,

Vna & nobiscum rura paterna colunt.

Exornant iuuenum mentes, tristemque senectam

Exhilarant, ornant sic quoque diuitias.

Delectantque domi, semper comitantur vbique,

Nec magno nostris sunt humeris oneri.

Anne putas quemquam, qui non sit deditus illis,

Artibus, egregium sic simul esse virum?

Capti quando essent multi in custodiâ iniquâ

Hostium, & in duro quis fuit exilio:

Tristia fata sacris Musis, studijsq́ue benignis

Sustinuerunt, & munere Castalidûm.

Sic Cicero affirmat pro Archiâ rite Poëtâ,

Atq́ue Diogene hoc dicitur ingenio.

Quid magis eximium, tamque exspectatum, & amoenum

Hanc quam virtutem iam modo repperias?

In tenebris quae non, sed in auribus omnium amoenis,

Atq́ue oculis hominum est condita perpetuò.

Vt vulgus videat quales Respublica firmas

Ipsa columnas sic nutriat atque colat.

Tristia at erudiunt mentes, cautasq́ue reponunt,

Nemo potest aequâ commoda mente pati.

Laus Persarum Regum.

TAntum Persarum Rex eminet ommibus, vt vix

Hunc praeter possis Principem habere bonum

Quem tantum ex ipso dicant, natumq́ue priorem

Regis qui regno proximus esse potest.

Regius admonitor duo lustra, & quattuor annos

Suscipit hunc natum, & sic simul instituit

Quatuor ast hi sunt, ex tota Persiâ amoenâ

Electi insignes magnanimiq́ue viri

Qui sapit eximiè primus, iustissimus vnà

Et fortissimus, & temperat ingenuè.

Alter Regia cuncta docet praecepta Deorum &

Cultum, virtutem diligat, atq́ue colat,

Corporis vt nullis prauis affectibus vnquam

Victus succumbat, tertius illa docet.

Intrepidum quartus reddit, firmatq́ue pauentem,

Ne timidus factus seruiat insipidè.

Haecce Plato recitat, cùm de naturâ hominis sic

Terreni tales reddidit ore sonos:

Cura fuit talis Persarum, qui bene natos

Institui curant, hi bene, plusq́ue valent.

Iulius at Caesar primus praeclarus, & ingens,

Ipse Monarcha fuit doctus in imperio.

Cùm dictaturam Romae deponeret ipse

Sylla, ait, & Musas Sylla nec ipse potest.

Nil nobis proprium prorsus, sed sunt aliena

Omnia, tantùm nunc tempora nostra manent.

Pacis commoda.

PAx quid quaeso facit? pueros Musasque in honore

Seruat, virtutes addocet ingenuas.

Blanda quies claues bellorum comprimit atra,

Vt populus sanctum pectore sustineat.

At quid quaeso facit bellum quid quaeso reponit?

Quod minime est bellum, furta, rapina colit.

Dulce quidem bellum multis commune remansit,

Expertis vnquam saepe malum officium.

Exitio multis fera bella fuêre serenis

Regibus, exemplar Nobile Principibus.

Macte age fac bellum, vincas uirtute sacratâ

Ingenio placido pessimum, & insipidum.

Est opus at bellum Satanae, nam cum duo fratres

Primi essent, Fratri pessimus arma tulit.

Qui bona iussa Dei seruabat pectore puro,

Exercet mala sic, nilq́ue boni remanet.

Pacem diuinam, virtutem deniq́ue celsam

Exerce ingenuè, & vince bono vitium.

Carmen gratvlatorivm inscriptvm Ioannae Othoniae Viduae Gvilielmi Mayart à Clarissimo Viro Iacobo Yetzertio Poëta Laureato Gandaui.

ERgo etiam tandem positis immitibus iris

Te reducem patrio fata dedere solo?

Et tecum Charites, tecum rediere Camoenae?

Et tecum Ausonij deliciae eloquij?

Grata ades, in patria, lectissima foemina, sede,

Grata ades ô magno filia digna patre.

Cernis vt effusi cursent per compita coetus,

Cernis & in vultu lumina fixa tuos?

Cernis & erectae corda exultantia Gandae,

Quosq́ue tibi plausus qualia vota ferat?

Quarta Charis, Musisq́ue nouem decima addita Musa es,

Alteraq́ue à totâ diceris vrbe Venus.

Iure Charis, niueos cui condit Gratia mores:

Iure venus, venerem mellea lingua facit.

Iure etiam Aônides adscriberis una puellis,

Quae molles numeros, aptaq́ue metra canis.

Magna quidem sunt ista, & in hoc rarissima sexu;

Cuncta tamen meritis inferiora tuis.

Fama tuas igitur dum personat inclyta laudes,

Me quoque correptum iam noua vota trahunt.

Te laudo, venerorque & docto in pectore veram

Protinus agnosco, confiteorq́ue Deam;

Naturamq́ue in te certantem miror, & artem,

AEmula cui largas vtraq́ue fudit opes.

Ista quidem didicisse aliorum dulce relatu est,

Crescit & auditis laudibus ipse fauor.

Si tamen & poteris, ne dedignare rogantem,

Maior erit tecum gratia posse loqui.

Posse loqui, & tibi nostra dare, & tua verba referre,

Et cupido doctos colligere ore sonos.

Dulce erit aethereas voces haurire stupenti,

Oraq́ue ab eloquio pendula habere tuo.

Dulce erit has tetigisse manus, hos cernere vultus

Oraq́ue purpureis floridiora rosis.

Viuacesq́ue oculos, & amoenae frontis honorem,

Quaeq́ue micat toto corpore sparsa venus.

Deniq́ue dulcis erit tanti mihi fructus honoris,

Si molles aditus, si bona verba dabis.

[…]or vt facias, ô sanctis grata Camoenis

Semiáea, ô sexus flosque, decusque tui.

Sic tibi contingat dignus te coniuge coniunx,

Qui rumpat vidui taedia longa thori.

Ioanna Othonia Suprascriptae Gratulationi respondet.

TAnta equidem fateor non sum, Diuine Poëta,

In versu quantum me tua Musa facit.

Omnia qui numerat, numero Deus impare gaudet,

Quarta nec est Charitum, nec decima Aönidum.

Sed quandoque ab amore bonus peruertitur ordo,

Sim tibi Calliope, tu mihi Phoebus eris.

Metiri se quemq́ue suo modulo ac pede iustum est;

Saepius auxesin res tamen aequa tulit.

Vtq́ue tuas pleno laudes de pectore promam,

Non opus auxesi, non opus arte mihi.

Nam tua Castalidûm sapiunt sic carmina fontem,

Vt mihi sis doctae filius Vraniae.

Germanusq́ue Lini vatum quo non fuit alter

Clarior, aut cultae maior in arte Lyrae.

Sors tua mortalis, non est mortale quod audes,

Mellifluo doctum carmen ab ore sonas.

Sed miror, cum sis foecundi carminis auctor,

Te in sterili noctes fallere posse thoro.

Sic tibi cùm à Diuis sint plurima dona beatis;

Ex omni nemo parte beatus erit.

Carmen nobilis viri domini D. Boisoti Coloniensis, inscriptvm Ioannae Othoniae.

ARte olim mirâ Venerem depinxit Apelles:

Mirata est doctam Graecia tota manum.

Non minus ostendit noster doctissimus artis,

Cùm factus magni est aemulus Ottho Iouis.

Nam Iouis ex cerebro nata est Tritonia Virgo,

Huius ab ingenio ficta Minerua noua est.

Cum nobis doctam finxit mira arte Ioannam,

Et decimam Musis addidit Ille nouem,

Obstupuit Phoebus, timidae stupuêre sorores,

Et stupet ipse suum fictor, & auctor opus.

Inuida tunc Pallas terras, hominesq́ue reliquit,

Virginis accepit virgo Poëta locum.

Quare age docta cohors caput huius cingite lauro,

Et Ianam nunc pro Pallade thure colas.

Nobili, clar. viro Carolo Vtenhovio Poëtae Laureato, de nominis sui etymo Allusio.

Carolvs à Caris manat sermone Latino,

Ab Charitum Graiis Carolvs amne fluit,

Hoc primum Franci nomen finxisse leguntur,

Kerle vocat fortem Francica lingua virum.

Vnde hoc Caesaribus dignati imponere nomen,

Quinq́ue etenim celebres nominis huius habent.

Linguarum quae prima fuit כאר pascua, laetaHeb: Car

Dux gregis, aut Princeps primus in arte sonat.

Hoc tibi non casu, sed fato est Carole nomen,

Et fieri frustra nil pia fata sinunt.

Quod rarum est carum est, quod carum Carole rarum est,

Carum te doctis gratia rara facit.

Sic tua mellisluo tinxerunt ora liquore

Pegasidos riui numina casta nouem:

Carminis vt virtus tibi mascula suppetat, vt res

Verba habeant numeris aequiparata suis.

Cognomen gentile tuum, te ducit ab Aula,

Iudicis ad munus teq́ue sedere vetat.

Vtenhove: ex Aula Flandrorum idiomate, ab horto

Eq́ue foro: haec tria vox vna eademq́ue sonat.

Sis licet ingenio Flandrorum idiomate, ab horto

Fluxerit ex Aula nobile stemma tibi.

Proq́ue tribunali Flandris tibi sederit olim

Praeses auus, summi consilijq́ue decus:

Te tamen ex Aula ratio cognominis ipsa

Euocat, & socium te vetat esse fori.

Ne tua iuridicis perdatur gratia curis,

Adferat vt studiis te pia Musa sacris.

De Augusto Caesare.

AVgustus magnus terrae, & ponti moderator

Ad se cum Thracum Rex redijsset, ait.

Proditor arte placet, multum sed displicet ipse

Proditor, haec inter fercula sic retulit.

Non redolet priscos Romanos, quae modo, dicta est

Haec sententia, nec plurima puncta refert.

Rectior Augusto & melior Romana potestas

Tunc, cum clausa esset finibus eximiis.

Marcus Furius est visus, contemtus ab ipso

Proditor ipse fuit, suppliciumq́ue tulit.

Finiuit bellum permagnum contra Faliscos

Acceptos rursus sub ditione sua:

Fortiter adiuncta potius succumbere censens

Virtute Augustâ sanctius & melius.

Quam quod proditor hanc turpis victoriam amoenam

Suggessisset ei, dedecus insipidum.

Talis erat quondam virtus praeclara virorum

Magnorum robur maximum & egregium.

De Marco id nobis memorandum nempe Camillo

Quem laudat fortem Plinius esse virum.

Illvstrissimi principis Gvilielmi Dvcis Ivliacensis, Clivensis & Montensis Comitis Marchiae & Rauenssteinij &c.

Cliviacvs tristem metam cum maximus Heros

Cerneret, & vitae hic vltima signa suae.

Tristes ore sonos, & verba nouissima dixit,

Sic tremula Princeps voce precatur opem.

Me Deus in terris cur diutius esse recusat?

Cernere & hîc operis facta stupenda sui?

Antiquos reputans annos, suspiria misit

Vltima, nonne Deum hic cernere plus liceat?

Nonne hominem rursus potero sociumq́ue quietis

Aspicere? ablata est nunc mea progenies.

Aspiciens oculis caelum sic voce vocabo,

Vim patior, lassum suscipe quaeso Deus.

Pro me Christe precor sponde me suscipe Christe;

Tu mea vita salus, tu anchora Christe mea es.

Praecisa est mea vita mihi, vt textoris imago;

Tristia sic Parcae nunc mea fila secant.

Vita mihi est mutata modò, vt tentoria pastor,

Ex sterili mutat pascua ad alta loco.

Vescitur aethereis nunc mens mea fructibus vsq́ue ,

Diuinoq́ue alitur nectare & Ambrosiâ.

Epitaphivm.

Clivia celsa iacet, lugent iuuenesq́ue senesq́ue

Et lachrymas vulgus fundit inerme suas,

Plangunt ore simul proceres luctusq́ue seniles,

Principis effundunt pectore Cliuiaci.

Illustris recubat Princeps, studiosus amoenae

Pacis, diuinum Principis ingenium.

Excelsus recubat tumulo nunc culminis instar

Armiger insignis pondere Cliuiacus.

Ergo Cliuiacum semper sopor vrget, amoenae

Astraeae socium germine perpetuum?

Incorrupta fides, virtus pia, nudaq́ue veri

Cui fuit hic bene mens, & pudor ingenuus?

Quando quaeso parem sibi sic modo Cliuia celsa,

Vllum hic inueniet? quis modus armigero?

Conditus ingenti tumulo licet inclytus Heros,

Virtute Augustâ hic viuere fata dabunt.

Fata canunt laudes, coelestibus indidit astris

Fatorum series candida conspicuum.

Viuite progenies simili virtute supremae

Augusta sic vt viuere fata sinant.

Qui legis haec similes spectato hic Principis artes

Illustrissimi, vt hic viuere fata sinant.

Illvstrissimi principis, Ioannis Gvlielmi, Ducis Iuliacensis, Cliuensis, &c.

Filii Gvlielmi. Epicedion.

TRistes ore sonos, & verba nouissima Princeps,

Exclamans tremula voce relictus ait.

O Libitina meos cur pallida claudis ocellos.

Efferriq́ue meum corpus inane iubes?

Cur mihi difficilis fatum natura negauit

Patris? cur modò sic perdita vita mea est?

Viuere post obitum supremaq́ue funera dudum

Cur mihi per natos fata nefanda negant?

Tristia fata iacent, vtinam mihi paruulus Aul à

Luderet insignis qui mea fata regat?

Non equidem captis mente aut desertus haberer,

Nec quererer viduam progeniem esse meam?

Sed quid multa queror? si sic modò fata reponant,

Dijsq́ue placet superis, caelica regna peto.

Viuite felices Regni, nimiumq́ue benignè

Participes nostri, viuite pace bonâ.

Vade quies terrae, atq́ue valete hic regna suprema:

Me meliora vocant, me Deus altus amat.

Regna suprema placent nobis, Deus ille Deorum

Spes mea certa, salus, turris amica mihi est.

Clarissimis doctissimisqve, viris Mvsarvm mecoenatibvs, in Vrbe Antuerpiensi.

ANnue virtutem cumulans praeconia Pallas,

Et tu tela mihi fortia Musa refer.

Quid vetat Heroüm celsas depingere mentes?

Gestaque foeminea concelebrare cheli?

Nam veluti reliquis membris oculus cauet, vt non

Laedantur, bene sed sustineantur, agit:

Sic quoque ab insidiis Heroës pessima quaeuis

Auertunt, misero ne populo eueniant.

Otia nulla domi maneant, sunt otia nulla

Naturae, vt dixit magnus Aristoteles.

Omnipotens auctor naturae est, nec sinit ipse

Res facere in caelis, otia nulla facit.

Qui docet ingenuas artes, dat signa scientis

Maxima, se doctè posse docere satis.

Nouimus vt caussas, tunc omnia scire putamus:

Hocce tamen multos scire iuuat melius.

Res magna est vicisse alios: victoria maior

Est animi motus composuisse sui.

Quin Sampsonis opus, virtutem extendere factis

Ante obitum: cecinit Pindarus ore senex.

Testari simul & sese vixisse, nec omnem

AEtatem ignauis moribus afficere.

Turba frequens hominum praeclara est: sed tenuêre

Heroës celsi praemia clara sibi.

Fortes nascuntur sic fortibus; ipsa columbam

Haud Aquila imbellem maxima progenerat.

Post magnos tandem virtus quaesita labores,

Cultorem aerumnis eximit innumeris.

Hanc aetas sequitur fatis melioribus acta,

Adducens semper florida terrigenis.

Gratia eis remanet, virtutes propter amoenas,

Quas naturali munere diues habet.

Ter celebris, felix, celsa est Antverpia, doctus

Bellerophontaeis fons ibi manat aquis.

Celsos celsa canunt Diuini signa decoris;

Haud vsquam gemino talis in orbe latet.

Virtute augustâ foelices exigat annos,

Viuat & aeternos Vrbs opulenta dies.

Ad Clar. virvm Franciscvm Sweertivm poetam et philologvm.

BEllerophontaeas cum Phoebus viseret vndas

Laudauit Fontem, perplacuitq́ue sibi.

Felices Musas, dicebat fonte sacrato,

Prospera queis stupuit tanta tulisse Deos.

Nam si quis doctos gustarit ritè liquores

Fit similis Phoebo maior in arte Lyrae.

Quis Phoebum superat? qui potat Bellerophontem,

Eloquio magnus, magnus & ingenio.

Magnanima virtute micans Francisce Poëta

Svveerti atq́ue ebrius hic Bellerophontis aquis.

Accipe sed facilis cultu donata Latino

Carmina, quae mittit Aöna Iana tibi.

Nestoreos felix annos per saecula viuas,

Atq́ue tuum Musae nomen ad Astra ferant.

Clarissimi viri Henrici van der Goes thesavrarii Antverp. Epitaphivm.

QVi legis haec, non vana putes, nec dissona verba

Gnara futurorum quae tibi Fata canunt.

Quod fuit ante cinis coniunctâ Mente: remota hac

Mox in disiunctis desiit esse aliquid.

Cuncta suos repetunt ortus, Mens Astra reuisit,

Vnde sibi vitae fluxit origo prius:

At tenerum vili concretum ex puluere corpus,

Haud longo rursum tempore puluis erit.

Scilicet in coeli, terraeq́ue, marisq́ue ruinâ

Hoc erit in sicco puluere vita tibi.

Sic Christi in nobis victoria laeta triumphat,

Vt moriens mortis spicula nullaferat.

AEternae mortis mors sic est pulueris expers,

Vt referat vitam, quod fuit ante cinis.

Viue memor Lethi Goesaeo funere lector,

AEternùm vt viuat pulueris vrna tui.

Ornatissimo domino Gotfrido Bavdisio Lignicensi Silesii.

FEmineo sexu Musas finxêre Poëtae,

Virginis ingenium, laudat, amatque Deus;

At similis simili gaudet: sic iunctus Apollo

Musis, Aonidum Phoebus it ipse comes.

Phoebus it ipse Comes Musis, sociusque sacratis

Musarum, differt sic similis simili.

Numina non Phaebo potiora, sed eminet ipse

Phoebus; sic superat vir mulierem & amât.Diastole.

Candida Fata canant laudes de pectore toto

Bavdvsie, & sancto sidere viue diu.

Honeste matronae D. Ioannae Othoniae.

FEmineo verum est si Musas syrmate pingi

Femina quid sapiat non potiora viro.

Nam simili gaudet simile, & sibi conscia virtus

Tantum in cognatâ foedera sancit humo

Tantum idcirco magis maribus prae Othonia docta

es,

Quam mage habet sexus Numina propitia.

Gotfridvs Bavdisivs

Lignicensis Silesius.

FINIS.

Approbatio.

Poematia Ioannae Othoniae Gandauensis, tanto sunt digniora quae lucem adspiciant quantò dignius elogium meretur prae ceteris eiusdem sexus, quae illa cecinit. Vtpotè quae facilè cuivis persuadeat non absque causa primos illos sapientes studiorum & humanitatis Praesides finxisse ex illo sexu. Datum Antuerp. xx. Nouemb. M D C XVII.

L. Beyerlink

Archipresbyter, & libror. Censor Antuerp.