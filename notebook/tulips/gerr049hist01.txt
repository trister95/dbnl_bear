Histoire du Pays nommé Spitsberghe. Comme il a esté descouvert, sa situation & de ses Animauls. Avec le Discours des empeschemens que les Navires esquippes pour la peche des Baleines tant Basques, Hollandois, que Flamens ont soufferts de la part des Anglois, en l'Année presente 1613. Escript par H.G.A. Et une Protestation contre les Anglois, & annullation de tous leurs frivolz argumens, par lesquelz ils pensent avoir droit de se faire seuls Maistres dudit Pays.

A Amsterdam,

Chez Héssel Gerard A. a l'ensiegne de la Carte Nautique.

M.D.C.XIII.

Nous prions le Lecteur debonnaire, de lire Jan Jacobz Vrijer, en lieu ou nous avons escript Mossel. Et Pag. 12. au Chapitre de la situation lin 15. Nornoroest, en lieu on este imprimée Nordnordest.

Description du Pays nouveau, appellé par les Hollandois Spitsberge.

LE Pays plus vers le Nort, qu'a este cognu par les Anciens, ont ils nommè Thule, lequel la plus grand part des Geographes modernes dient estre l'Island. Par les nouveaux, qui ont vescu au temps de noz Peres, especialement par Gerard Mercator, a este painct un Pays situè desoubs ou a l'entour du Pole de Nort. Mercator escrit l'avoir prins du Livre des Voyages de Iacob Croyen, lequel a eu la plus grand part du sien des comptes faict d'un Prestre au Roy de Noruegues, l'An de grace, 1364. Dequoy la decifrance par ceulx de nostre temps, a estè tenu du tout frivole. Car noz Mariniers ont pensé trouver en lieu du Pays de Mercator; une Mer large, & passante, laquelle les meneroit en Chine & aux Indes; Lequel (comme il semble) les eut succedé ne fut que la froidure & l'hyver leur fut survenu; d'autant qu'ils estoyent passé au long du Nord coste de Nova Zemla, sus la hauteur du Pole de 77. & 76. degrées, bien plus de 20. degrées en longitude vers l'Est, du destroit de Weygats, sans avoir veu vers le Nord d'eux aucunes terres, sinon beaucoup de glace, de la quelle ils estoyent al la fin environnés contre le Pays de Nova Zemla, tellement qu'ils n'ont trouvé aucune comparaison aux mappes de Mercator de sa terre soubs le Pole. Mais le Pays plus vers le Nord, que jamais a esté recognu jusques a maintenant, c'est lequel dequoy nous avons a faire icy la Description, situé entre Groenlande (lequel apertient a la Courone de Norveges) & nova Zemla: (ainsi nomme par les Russiens, qui en ont la possession) vis a vis du Cap de Nort en Finmarque ou (selon la vulgaire) Nordland en

Norvegue. Il s'estend (pour autant que les nostres ont controuvè jusques au iourd'huy) du 76. iusques au 80. degré de latitude, a compter de la ligne Equinoctial, que faict la longeur de 60. lieues d'Allemaigne ou 70. lieues de France.

Il est trouvé des deus navires au dict Voyage vers China & Iapon, lesquels estoyent armée & equippée par les nobles Srs. & Conseils de la Ville d'Amsterdamme, duquel estoit Admiral ordonné par son Excelce. Maurice de Nassau, &c. Iacques Henri Heemskerk, lequel depuis a acquis la tresfameuse eternelle memoire en la Baye, devant le Casteau de la Ville de Gibeltar. Son Pilote estoit Guillaume Bernard, lequel avoit fait au mesme dessain deus voyages pour Messrs. les Estats Generaulx. Et de l'autre Navire estoit Maistre & Commis, Iean Corneille du Rijp.

Cestui Iean Corneille, estoit proprement occasion que le Pays duquel nous fairons icy la description, a esté trouvé. Car euls, a sçavoir les deus Navires susdictes, estant venus a Bereneylant, a la haulteur du Pole, de 74½ degres, Guillaume Bernard vouloit aller vers l'Est, & Iean Corneille vers l'Ouest, afin qu'il ne fut environné de glace, contre le Nova Zemla; or falloit il que Guillaume Bernard suivit ledict Iean Corneille, qui estoit au vent de luy, comme il se voit par l'Histoire du Voyage. Mais pour sçavoir deuvement ce qu'ils ont trouvé en ceste descrouvrance, i'ay trouvé bon de mettre icy un petit extraict du Iournal, escrit de la main propre de Guillaume Bernard.

Le 18. de May, stile neuve, nous sommons partis de Texel, & arriverent le 22. contre Fayril & pres des Orcanesses.

Le 5. de Iuing, summons venus en la glace, laquelle a nostre advis estoit venu de Groenland, car nous faissions compte d'estre environ 25. lieues au dehors dudict Groenland, l'eau estoit verdet, brun de couleur, jetterent le sonde sans trouver fond, la glace

s'estendoit au long de la Mer, Sudest & Norouest, & estoit du tout en pieces, ou escosses.

Le lendemain faysoyent nostre route Nordest & Norest quard du nort 9. lieües, arriverent contre une grande glace, par laquelle ne pouvoyent passer, ne trouverent nul fond a 120. brasses, a nostre advis estoyent 55. lieues de l'Isle Luffoet vers Nordouest, & du Cap de Nord 110. ou 115. lieües.

Tournoyent alors vers l'Est & arriverent le 10. de Iuing a l'Isle des Ours, a la hauteur de 74. degrées 35 min. & faisant voile de la Norest, arriverent en la glace, auquel jecterons ancre, & fumes contraints de retourner soubs l'Isle, De l'Isle des Ours summons departis, & faisoyent Oest noroest pensant trouver vers le nord meilleur passage, car ceux de l'autre Navire, vouloyent tousiours tirer vers l'oest, & j'avoy desir d'estre plus vers l'Est, avons couru jusques au soir Oest noroest 16. lieües, la nuict jusques au matin Noroest 15. lieues.

Le 14. Avancé jusques au soir Nord quar d'oest 22. lieues. Lors le temps devient clair, & nous nous trouvions pres de la glace, & nous sembloit veoir terre vers le Nord, mais nous n'en estions pas asseuré.

Le 15. Nous tournions ven du vent, sondions sans trouver fond a 150. brasses, routoyant jusques au midy, Sudest & Sudest quart d'est 5. lieues, ayant la hauteur de 78¼ degrés.

Alors nous allions vent arriere, vers l'Est, 7. lieues.

Et apres jusques au soir Nornordest, 5. lieues.

Passions une grande Balaine morte, sur lequel y avoit plusieurs meauves.

Le 16. Il faisoit brun, le vent Oest passans jusques a midy, Nornord Est 21. lieues, arrivans en la glace, & nous nous retirans passans au loing d'icelle Nordest 5 lieues.

Et derechef hors de la glace Sudest 6. lieues.

Iusques a ce que nous venoins derecehef avec la route de S. S. Oest, en la glace 4. lieües, lequel estoit du matin.

Le 17. Il faisoit calme iusques au midi, alors trouvamus la hauteur de 80. degrées & 10. minutes, nous louvions, car avoyons vent au vent, pour sortir hors de la glace, estoyons passe Si, ou 6. lieues, ayans vent Oest jusques au soir, ayant le fond de 90. brasses. Passants outre encore un quartier avec vent Sudest, allions Sud Siroest 4. lieues. Alors vismes terre & allions encore Oest Siroest, la terre s'estendoit Oest quar de Noroest, & Est quart de Sudest, bien 8. ou 9. lieues, la terre estoyt haute & tout couvert de neige, & du pointe du Norouest, s'estendoit ceste terre iusques a un autre pointe.

Le 18. Siroest quart d'Oest, 6. lieues, & et la nous trouvions la hauteur de 80. degrées.

Allions contre vent au long de la terre, avec vent Oest & Noroest. Iusques au midi, le 20. Lors estoit le cap d'ouest de la terre, de nous environ Sud suroest 5. lieües. Passions outre Sud suroest & Siroest quar de su 5. lieües, & arrivames joinct a une ance large, laquelle s'estendoit en la terre vers le Sud: & encore une Baye devant laquelle y avoit un Isle, laquelle Baye s'estendoit bien avant vers le Su.

Retournasmes alors de la terre, & passions oultre jusques au soir, Norouest quart du Nort 2. lieues, & arrivames derechef en la glace, parquoy nous falloit tourner vers le Su.

Le 21. Il faisoit grand vent & naigeoit fort du Siroest, & nous courions au vent jusques au soir, mouillons l'ancre proche de la terre pres de nostre Compagnon, justement devant l'entrée du Canal, a 18. brasses, fond de sablon. Au pointe d'Est de l'embouchure y avoit une Roche, laquelle estoit fendue par desus, fort bon a connoistre. Il y avoit encore un petit Isle ou Rocher, environ le tiers d'une lieue dudit bout d'Est. Au pointe d'Ouest y avoit ausi

un Rocher bien proche.

Le 22. Prenions de Lest de 7. Chalupes plain de callions, d'autant que nostre Navire estoit peu lestée. Et vient un grand Ours naiger pres du Navire, lequel poursuivoins avec 3. Chalupes, & fut tué, sa peau avoit longeur de 12. pieds, nous entrames ce jour la avec la Chalupe en l'entre, pour cercher meilleur port, ce qu'estoit necessaire, & trouvames en dedans, la terre du tout separée & rompue, & aucuns Isles, ou il avoit bon ancrage en plusieurs endroits.

Le 23. Cerchames nostre vray Meridional, par le Cercle Astronomique, & trouvions avant midy, 11. & apres midy, 16. degrées declinaison, que le Compas, ou l'anguille tournoyt vers le Noroest, tellement que le Cercle n'estoit pas correct. Nous sortions hors la Baye, pour rechercher jusques ou la coste se pouvoit estendre, car il faisoit fort clair, ne pouvions apercevoir le bout de la terre, laquelle s'estendoit Sud quart de Siroest 7. lieues, Iusques a un bout haut & montueus, lequel se descouvrit, comme s'il estoit une Isle. Prenions de minuict l'hauteur du Soleil, de 13. degrées, tellement que nous estions a la hauteur du Pole de 79. degrées 34. min.

Le 24. Avant midy, faisoit il calme avions le vent Siroest, la terre (au long duquel prenions nostre route) estoit la plus part rompue, bien hault, & non autre que Monts & montaignes agues, parquoy l'appellions Spitsbergen.

Nous navigeames environ Siroest & Siroest quart de Su 7. lieues, & lors nous estions environ 10. ou 12. lieues, du lieu ou nous avions fondée la premiere fois l'ancre, plus vers l'Est.

Nous destournames du soir derechef de la terre, le bout du Noroest: estoit Nordest de nous, & partions de la terre oest, & oest, quart du noroest, 8. lieues.

Iusques a la fin du premier quartier.

Destournasmes vers le Est, & allions Sudest & quart du Sud 8. lieues, jusques le 25. a midy.

Apres arrivames pres de la terre, & seiglants vent arriere Nornordest, 2. lieues.

Et le mouillerons arriere un pointe a 18. brasses, fond de sablon, & nous sembloit qu'il y avoit flus, & reflus, car nous trouvions en 12. heures de temps, un courant du Siroest, & un autre du Nordest, si fort que les boyns de nos ancres, se casseans dessoubs leauë.

Ceste Baye, en laquelle nous estions, entroit bien a vent auecq une ance en dedans, au costé du Su y avoit une pointe basse, arriere laquelle on peut naviger, entrant pres le coste du Nort, & y poser arriere la pointe, ayans abry de touts vents. Nous gens y trouvoyent des dents de Morses ou vaches de Mer, parquoy la ditte Baye fut appellée Baye des dents. Nous y trouvions aussi beaucoup de fumé des Cherfs, & aucune laine comme du Brebis. Iustement au Su dela pointe y avoit une petite ance, comme un port.

Le 26. Nous vient le vent Nort, faisions voile, & navigames S: quart de Siroest 10. lieües. Au midy arrivames entre la pointe montueuse & la terre ferme, pensent que le bout montueux fust une Isle, Navigeans en dedans Su quart de Siroest & Su: & estant quelque espace au dedans du bout, trouvions profondeur de 12. & 10. brasses, bon fond de sablon, & estant entré deux lieues. Il y avoit profondeur de 50. brasses, le fond pierreux, & la terre estoit toute couverte de neige, entrions environ 5. lieues, entre le bout, & coste de la terre firme, & trouvions alors que le bout, lequel nous pensames estre un Isle, estoit attachée avec un banq de sable a la terre, car nous trouvions profondeur de 5. brasses, Il y avoit de la glace sur la bassé, de sorte qu'il nous falloit retourner en arriere.

Ce bout, lequel pensions estre une Isle, gist au 79. degré 5. min.

latitude, nous l'appellions la pointe des Oiseaux, pource qu'il y avoit tant d'Oiseaux dessus & a l'environ.

Le 27. Faysoit il calme, de sorte que nous demeurions flottans sans pouvoir avancer entre la pointe des Oisseaux & la terre.

Le 28. passames au tour d'icelle, Navigeants alors Su Siroest 6. Lieues, le tout au long de la terre, laquelle estoit fort montueuse & agu, avecq un beau rivage. Navigans tout Sud & S. quart de Siroest 6. lieües, & apres S: quart de Sudest 3. lieües.

Trouvions au midy la hauteur de 78½. degres: & estions alors pres de la glace. Navigeans un peu vers la Mer, pour venir hors la glace, & passames ainsi au long de la glace, & pres de la terre Sudest quart du Sud, 7. lieües.

Et nous estions alors joinct a une grande Baye, laquelle s'estendoit au dedans vers l'Est Nordest, & estoit a deux costes terre haute & montueuse.

Navigeames avecq vent prope du Nord Nordest, jusques au soir tout au long de la terre Su Sudest, & Su quart d'Est, 5. lieües.

Alors y avoit encore une grande Baye, en laquelle y avoit beaucoup de glace pres de la terre, nous prenions nostre route un peu Oest Siroest, pour estre hors de la glace, & cheminames en avant Sud quart de Sudest, 4. lieües.

Vinsmes en la glace, parquoy allames Siroest, 3. lieues.

Le 29. Poursuivismes d'un vent Nord: Le cours Sudest, quart du Sud & Su Sudest, 5. lieues.

Le tout au long de la terre jusques au midy Sud, 4. lieues.

Et trouvames au midy la hauteur de 76. degres: 50. min.

Navigeans en avant S: & S. Sud est sans trouver terre, jusques a ce que vismes l'Isle des Ours, le premier de Iuillet.

DAutant que Iean Corneille & Guilliaume Bernard differoyent beaucoup, en leurs iugements, de la ou ils estoyent, pensant Iean Corneille, qu'il estoit nord est du Cape de nort en Norvegue, & Guilliaume Bernard Nor oest, disant Guilliaume Bernard qu'il estoit 250. lieües, de la pointe de glace de Nova Zemla, & pensoyt Iean Corneille, qu'il n'en estoit tant seulement 60. lieües, & d'autant qu'il sembloit mieux a Guilliaume Bernard de descouvrir une terre cognue, pour trouver tant mieux le destroit d'Anian, se sont Ils separez l'un de l'autre. Estant convenus par ensemble, que Iean Corneille feroit rechers vers le Nor oest, & Guilliaume Bernard vers le Nord est. Tellement que Iean Corneille a derechef faict voile vers le Nort, & apres merveilleux rencontres, de glace & vent, il s'a trouve au lieu ou ils avoyent jecte la premiere fois l'ancre, sur les 80. degrées, ayant aussi este dessoubs la poincte des oisseaux, de la s'est il parti avecq intention de retourner vers Guilliaume Bernard.

LA coste d'Oest de cette terre incognue, estant per tel moyen decouverte per Iehan Corneliss. Rijp, & Guilliaume Barentss at este derechef, navige l'An 1608. per Hendry Hudson, pour la Compe. Angloyse. Iceluy Hudson (selon ledire de Iudocus Hondius, en sa carte Planispherisque) at trouvé au noroest de ceste terre, sur la hauteur de 81. & 82. degrez une ferme coste de glace. Depuis ce temps la, ont envoye tous les Estés pour trouver des Barbes de Balaines (ainsi qu'on les nomme de coustume) & a bruler de la graysse. Laquelle pescherie la Compaignie Marchande sur Russe, a Londres at tenu & entretenu par eux seuls, iusques a ce que l'An dernier 1612. que Guilliaume de Muyen at este envoye d'Amsterdam, avecques une Navire: & un autre de Serdam, lesquels n'alloyent seulement jusques

a l'Isle dict Bereneylant, ou Isle d'Ours, pour tirer ou prendre des Walrusses, exepté ceuz ont encores este l'An susdict (les Anglois non comprins) une Navire de Biscaye, lesquels d'autant qu'euls sont plus habile a tirer ou prendre les balaines, qu'aucune autre Nation de la Chrestienitè, sont retourné avecques raisonnable prouffit, mais les nostres n'ont gueres avance, qui est la cause que l'an present soubs la conduitte de Guillaume de Muyen susdict, ont este equippe deux Navires, & ont noz Marchans, pour icelles Navires, loué 12. basques de S. Iean de Lus, a sçavoir 3. Mr. Harponiers, 3. Maistres de Chalupe, & les 6. autres pour servir a cuire les huilles, & couper les Baleines. Encore at esté envoyè une barcque d'Amsterdam, dont estoit Mr. Thomas Bonaert, estant la plus grand part de ses gens des Anglois & quelques Hollandois. Encores deux barques du bourg de Serdam, n'allant seulement que pour prendre des Walrusses. Oultre les susdites cincq Navires at este encores equipé une a Dunckerckes, auecques une petite barcque, une de Bordeaux, une de la Rochelle, & troix de S. Iean de Lus, & encores aucuns Espaignolz de S. Sebastian: La Compagnie de Russie a Londres entendant, que tant de Navires estoyent equipe, y ont aussi equipé 6 Navirez bien montéz, dont estoit Admiral ou Capitaine Benjamin Ioseph, sur la Navire le Tigre, armé avecques 21. grosses pieces de Canons, & ce pour empescher a tous autres la Navigation & pescherie, & les chasser des Costes. Encores que les nouvelles de ceste entreprise des Anglois, sont venus tant icy qu'en Biscaye, neantmoins tant bien les Biscayins (lesquels toutesfois on cuidoit icy, qu'alloyent pour le Roy d'Espaigne vers les Indes Occidentales ou Vuestindes, pour amener gens vers Lima) que les François & les notres se sont neantemoins voyagé vers la terre appellé Spitsbergen, ou Grenlandt (ainsi que le nomment les Anglois) & ce pourveu de bien peu d'arteillerie & ammunition de Guerre, estant seulement equippé pour la pescherie, prennant leur

chemin l'un ça l'autre la, en quelque Baye ou Hauvre.

La plus part doncques de Navires, s'estants sur leur pescherie avecq leurs gens, & estans a terre, les Angloys y sont venus & les ont chassé l'un devant l'autre apres.

Mais premier que de venir a la narration dicelle, nous deduirons tous les Ports qui sont a ceste coste.

De la sitvation, dudit Pays.

LA cognoissance doncques que nouvellement nous este faite, de ceste terre nommée Spitsbergen, avons exprimé dens la Carte cy devant mis, & avons suivy pour la plus grand part les annotations des Angloys, tirée d'unne Carte de Iohan Daniel, escrit a Londres, l'An, 1612.

Ceste terre comme dessus, a este dict, est assise de l'Isle nommé t'Bereneylant, ou isle d'Ours, Nornoroest, sous le 81. & 76. degré de latitude, & tire bout du au sud, lequel les Anglois appellent pointe Lockhoute, la plus grand part Nornoroest jusques au dessus Hornesond, & de la vers le nord, jusques au coing sud de l'Isle lequel les Angloys appellent l'Isle de Prince Charles, & les notres Kijn, selon le nom d'un de leurs Marchans, lequel l'An passé y est tombe d'une haute Montainge mort, tire la coste, la plus grand part vers le nord, A sçavoir suivant que les Compas ordinaires qu'on use en Hollande, le monstrent lequel on dict estre Nornordest Car le Soleil estoit tousiours au Sudsiroest avant qu'il fust au plus hault. Pour sçavoir cecy parfaictement, premierement ils ont mesuré la hauteur du Soleil, estant au plus haut: Et d'autant que leur estoit cogneu le jour de l'an. Ils ont trouve per les tables de

la declinaison du Soleil, la hauteur de l'Equator & du Pole par dessus l'Horizon. En apres ce sur l'Astrolabium Catholicum, la hauteur du Soleil dessus l'Horizon, si bien au vray Est que Oest. Ayant apres mesuré le Soleil sur tel hauteur, ils ont veu combien estoit lespace, que le Soleil estoit de l'Est du Compas. Estant doncques cecy mesuré, avecques un Compas duquel la fleur de Lis respondoit droict sur l'equille, ils trouverent en Schoon-haven, 16. degréz variation vers le nordoest, y adioustant doncques tant que lequille des quadrans du commun usage, est mise ou posée vers le Nordest de la fleur de Lis susdict, se trouvera oultre de deux ryns de vent, qu'il faut chercher le Nord plus vers l'Est, que ne montrent les Compas ou quadrans comme dessus est dict.

Ceste Isle de Kijn, dont dessus avons parlè, a la longueur d'environ 10. lieües. Premierement tire Noroest, iusques au millieu ou mittan du Pays, qui est une pointe, & de la s'estent au nord jusques au bout, que les Anglois appelent t'Fayre Forland, ceste a dire la belle pointe. De la au long de la costé, il faut prendre la route Nordnorest, & Nordest, jusques par dessus la hauteur de 80. degrés la ou Guilliaume Barenss. & Iean Corneliss. Rijp, decouvrirent premierement le Pays.

On y a trouvé 4. grandes Bayes, chasque avecques diverses havres. I'appelle la premiere Baye, celle que passe entre le bout Nord de l'Isle de Kijn & la terre ferme, que les Anglois tiennent pour leur rendevous ou pour leur place de reparation, & tendent leur logis si bien dedans l'Isle qu'en la terre ferme, ou ils ont perdu l'année passée 1612. une Navire, c'est la mesme Baye la ou ont esté Guilliaume Barenss. & Iean Corneliss. laquelle ils pensoyent passer par derriere ou par dedans, mais ils ny trouvoyent pas prou profond, & y avoit de la glace, qui estoit ferme attaché au fond, comme aussi a trouvé la Navire de Duynkerkes, selon qu'a raconté un de leur Pilotes.

La seconde baye, est le Issond autrement Grenharbor, laquelle a deux bons ports, l'un au costé du nord, lequel les nostres nomment Behouden-haven, & l'autre au coste de Sud, qui est proprement le havre verd ou Groenharbor, ces deux ports ou havres, vont bien avant dedans, tellement qu'on y'est du tout enfermée, au meillieu du port nommé Behouden-Haven, se trouve bien la profondeur de 200. brasses, mais au costé de l'Est, se trouve bon fond de 22. brasses, & dens Grenharbor, on se met au coste, d'Oest sur 17. a 18. brasses. Tirans vers le sud 8. lieües, on y trouve la baye ou sont les havres Louvvsond & Belsont, le bout nord de ceste baye, se nomme en la Carte Louvvsondnes, estant a'costé de quelques Isles & Rochers, la ou on peut aller au dedans, ains ce n'est pas un bon port ou Havre, car il n'y est pas bon fond, le Louvvsond mesme est une conduitte ou menée qui va bien avant en terre, & a au devant une Isle.

La pointe de sud, de ceste grande baye, se nomme Belpoint, un peu au dedans la pointe, ont les Hollandois trouve un Port qu'ils appellent Schoonhaven, ou bonne havre.

Au coste d'Est de ceste baye ou Schoon-haven on y trouve profondeur de 300. brasses, mais au coste d'Oest, on y trouve bon fond pour ancrage a 30. brasses, & est une bonne place pour tuer des baleines, lesquels se trouvent la en grand nombre.

Belsond mesme, est une Canal qui va bien avant en terre, au coste de nord, se trouve une Isle, qu'on peut passer a deux costez: vis avis de ceste Isle, y at a terre un ance, ou y faict bon pour tirer des Vaches de Mer ou VValrusses, qui y sont en grand nombre, noz gens ont esté 6. lieues dens ce Canal, ou ils ont trouve sur l'eau fresche, de Chiens de Mer, en quantité.

Les basques de S. Ian de Lus, ont nommé ceste baye de belsond la baye des Françhoys, a cause qui celle nation y estoit la plus part tout ainsi, qu'ils ont nommé les autres bayes, selon la Nation

qu'ils y trouverent.

La baye qui a esté Navigé des nostres, tirant plus du Sud, est Hornsond, ainssi appellé des Angloys, a cause qu'ils y ont trouvé (comme ils racontent) un licorne, cest un fort bon havre, a deux bras, allans tous deux bien avant en terre.

En ces bayes, & du long de la coste y at aussi flot & marée comme en autres lieux, de la Mer Nord. La marée y vient du sud: Car quand le Soleil estoit Sud Siroest on trouva en Belsont ou Schoon-haven pleine Mer, & au nort en le Behouden-Haven, le Soleil estant Nortnoroest estoit pleine marèe, differants le temps de 9. heures, que le flot vient plus tard en Behouden-Haven, qu'en Belsont, lesquels sont distants l'un de l'autre environ 20. lieues d'Allemaigne.

Du naturel du Pays.

LA premiere consideration qui se peult prendre de ce Pays, est la part du Ciel, soubs laquelle il est citué, & comment les lumieres du Ciel, l'Illuminent.

Il est cituè en le Sone Froide, les Anciens (non sans bonne raison) l'ont tenu du tout inhabitale, a cause de la grande froidure de laquelle ce Pays a plus grande part, que quelqu'autre. Car jacoit qu'il ni a aucun Pays, auquel est moindre nuict, ou obscurte au Ciel (d'autant que le Soleil en temps d'Estè, apres le long jour de cent & septantefois vingt & quatre heures, lequel est en la baye des Anglois, descent si peu desoubs l'Horisont, que la lumiere le demy an en l'Este, ne se peult nullement retirer du Ciel, & sauf qu'il y a le demy an de l'hyver deux mois entiers, que le Soleil faict au Su: Iours de longeur de 2. heures, & aussi d'une heure seulement, si estce, que le Soleil venant ces signes de Scorpius, Sagittaire, Ca-

pricorne & Aquarius au temps de la longue nuict, quant aussi il est au plus bas vers le Su a 12½ degrés pres de l'horisont, illumine encore le ciel au Su car suivant le dire de Ptolemeo & aultres, nous voyons laube du Iour, quant le Soleil est encore 18. degrées plus bas que l'Horisont.

Si estce toutefois, qu'il n'y a en aucun Pays, de tous ceux qui sont assis au nord de la ligne Aequinoctial, de moindre chaleur ou de plus court esté. Car iusques au 13. de Iuing estoit cette année la glace encore si ferme a la coste & les embouchures des ports, que les Navires n'y pouvoyent entrer: & la neige (laquelle en aucunes parts y demeure tousiours) estoit encore en si peu de parts fondue que les Chevreux ou Cherfs ne pouvoyent avoir nourriture, & estoyent maigres comme bastons: La cause de ce par trop long hyver & longue froidure, est que le Soleil lequel depuis le temps de l'Equinoce, quand il est au Su a la hauteur de 11½ degrés, jusques au 10. ou 12. de Iuing, ne monte seulement que jusques a 33. degrés 40. min. dessus l'horizont, & ses rayons que pour ceste cause il darde si de bihay & quasi le long des Champaignes, peuvent si difficillement rechauffer le terroir, que mesmement la bruyne & vapeur qui sorte de la terre n'en peut estre dechassée, ains demeure sur les montaignes & sur la Mer, tellement que les Matelots ne peuvent aucunefois veoir arriere d'eux la longeur d'un Navire, c'est pour ceste cause que ce Pays (lequel jusques a maintenant n'est cognu sinon aux costes de la Mer, ou lon ne voit sinon que montaignes hautes enneigées, avec aucunes prairies) n'a aucuns arbres troncqs n'y autres fruicts, & lon n'y voit aultre verdure sinon que du mous court & espois, semblable qu'on voit en plusieurs parts en Norvegues, estant jaulnastre, & a beaucoup de fleurettes bleues, toutefois disent les Mariniers, qu'ils y ont veu de l'herbe verde. Mais quant au bois quy s'y trouve aux costes, ne peut on sçavoir d'ou il vient, ains d'autant que la Marée y vient du Su, si n'estce point

estrange de penser qu'il y vient de Norüege.

Des Animaulx.

LEs Animaulx lesquels y ont estè veües, sont des Ours blancs, quy sont plus grands que des boeufs, quy s'addonnent aussi tresbien a leau, & aussi des Cerfs ou Chevreux, semblables a ceux quy sont aux Pays des Russiens & Samojedes, pres de Nova Zemla, lesquels ont leur pasture sur le mous, duquel ci devant est dict. Ont les cornes peluës, & sont un peu plus petit que nos cerfs, ils estoyent durant le temps que nos Navires y estoyent, sur la coste (lequel estoit moins d'un mois de temps) devenus si gras, que c'estoit un plaisir d'en manger. Ces Chevreux estoyent si peu accoustumé des hommes, & s'en gardoyent si peu qu'il est advenu, qu'un homme tirant un Chrevreu d'une balle de Musquet, ce que sentant l'animal courrut contre l'homme, tellement qu'il l'abbatit a terre.

Des Petits animauls n'y ont veus, sinon que des Renards blanc & gris, & aussi aulcun noirs.

Cecy est tout ce que nous avons veu, quant aux animaux qui ont este trouvé en terre. Sauf qu'il nous reste encore a parler des Cornes de Licorne, que les Anglois ont trouvé en l'Horensond. Duquel ne sçavons dire aultre chose, sinon que ceux qui en ont cognoissance disent que ce sont vrayes Cornes de Licornes, desquelles en a esté apporté l'este passé une en ces Pays par un de nos Mariniers. Mais on ne saict pour vray de quels animaux elles viennent. Et dirons pourtant des poissons trouvez, a l'entrée des Ports & des Havres.

A l'embouchure des Ports & des havres, on trouve des grandes Balaines de plusieurs sortes, lesquels pour la plus part, passent 80. pieds en longeur, & sont toutes fort grasses, tellement que le lard qui en vient, peult estre quasy du tout boulli en graisse ou en huile,

laquelle nous appellons Traen, & il y a une sorte de Balaines, comme la plus grand part que lon trouve icy, lesquels n'ont point d'aislerons sur le dos, aquoy on les cognoit, celles cy ont au dedans de la bouche, grandes & longues barbes, qui sont comme limes, & les grandes les ont de longeur d'une brasse ou deux, de telle sorte qu'il s'en tire d'un museau 600. Celles cy pendent a la façon de pigne, en hault hors de la bouche, & les ont au lieu, ou les autres poissons ont leurs dents, mais tant seulement en hault, les plus devant & plus derrieres sont fort petit, tellement que lon n'en compte que 400. pour marchandise marchande, & celle cy est pour le present unes des meilleures & proufitables marchandises quy se trouve sur ceste coste, lesdites Baleines ont au costé pres de la teste des grandes nageoires, derriere lesquelles on les tire avec un harpon, pource qu'elles sentent en ce lieu plus au vif

la playe, laquelle ayant sentie & quand le sang lui entre en la teste, elle souffle leaue & le sang hors des narines qu'elle a sur la teste si haut, que les coupets des masts. Et apres avoir faict la coursse vers le fond, & se lassé eux mesmes a naiger, alors les bateaux aprochent & le tirent avec des dards en la vallée qu'elles ont sur la teste, car aultrement ils ne les peuvent aisement tuer.

Ces poissons cy ont une peau espesse & noire, couverte d'une autre peau tendre, luisant & noir. Le manger de ces Balaines, sont petits poissonneaux, plus petit que chevrettes, lesquels elles prennent en nageant a geule ouverte, & engloutissent en serrant le museau.

Hormis ces Baleines noires, il y en a aussi des blanches, mais on ne les tient pas pour bonnes, lon y a encore trouvé des Emperadors & quelque peu d'Esclefins.

Il y a beaucoup d'Oyseaux de Mer, specialement des Meaues, lesquels se mettent en grand nombre sur les charognes des Balaines. Deux sortes de Plongeons, Papegays ou Lommes, que sont Oiseaux de Mer a rouge becqs, lesquels Guillaume Bernard a trouvé aussi en Nova Semla, des Oisons & Canards lesquels y pondent fort grands oeufs, & grand nombre de Rotgansen, lesquels on fouloit croire qu'ils croissent en Yerlande aux arbres.

Vn peu plus dedans, on trouve les Chevaulx de Mer, comme disent les Angloys, Vaches de Mer, selon le dire des Françoys, & Elephants de Mer, selon que nous pourrions dire, pource qu'ils le resemblent quasi en grandeur du corps, & pour les grands dents, qu'ils ont en la bouche. Ils sont nommé Morsen par les Russiens qui en ont la meilleure cognoissance, parce qu'ils les ont en abondance, sur leur coste de Petzorque, & nous les avons appellé jusques a maintenant Walrussen, leur figure, laquelle jay mis icy joignant ie l'ay moy mesme tirè au vif, du jeune qui a este aporté icy.

Ils ont beaucoup de lard pour en faire de la graisse, mais la peau encore qu'elle est demesurement espesse, laquelle on a veu peser

icy 400. lb. si estce quelle vault bien peu, parce quelle est trop plaine de vessües. Mais tant mieux valent les dents, lesquels on estime valoir plus que l'yvoire. Ces animauls ci quand ils voyent leur semblable tué, ils montent en si grand nombre sur les morts, qu'ils les font corrompre & guastér.

Cecy est ce que nous savons de leaü salée. Mais en hault en leaüe freche, 5. lieues dedans le Pays, au Port de Belsond, nos gens ont trouvè des Chiens de Mer, de mesme sorte commes nos Robbes. Cecy est la plus interieure cognoissance, que nous avons peu trouver de la terre & de ses animaulx, & ores nous dirons ce qui est passé cette Esté, tant entre les nostres, que Françoys & Angloys.

Celuy qui le premier de tous arriva sur ceste coste, fut Guillaume de Muyden, lequel avec ses deux Navires, arriva joinct a la poincte du Su: (appellée par les Angloys Locqhoute:) le 27. de May. Mais ne pouvoit en nulle part arriver a terre, d'autant que la glace estoit encore contre la coste, poursuivit son cours vers le Nort jusques au premier de Iuing, alors il arriva a l'Isle Kyn. Le 2. de Iuing le Maistre du Navire avecq les deux Barques, feit voile vers la terre, trouverent au bout du Su. de l'Isle, une Balaine morte. Le 4. de Iuing, trouverent encore un poisson au bout du Nort, il se tenoit continuellement dessoubs l'Isle, allant & venant, d'autant que les havres estoyent encore plains de glace.

Ils virent le 8. de Iuing le Navire de Bordeaux, duquel estoit Pilote Maistre Silly. Le 9. vient la Barque de Dunkerk, avecq la Pinasse aupres d'eulx, a la poincte du Su: de l'Isle. Et d'autant que ceux aprocherent, en apres pres du Navire de Vrijer, a sçavoir l'autre Navire du Muyden, lequel estoit un peu plus vers le Nort dessoubs l'Isle. Il semble que ceux de Dunkerke prinderent cognoissance du Port, & se retournerent pourtant avecq Vrijer vers la

terre, & semble qu'ils vouloyent passer entre l'Isle & la terre ferme, mais sortirent derechef, s'arresterent a lenviron, & le 12. ou 13. passerent en Groenherbor, a sçavoir l'une Navire.

Muyden arriva le 13. en Behouden haven, ayent peu au peravant envoye ses Barcques vers la Balaine a la poincte du Nort de l'Isle, lesquelz trouverent la les Barques des Angloys, lesquelz estoyent decoupant les Barbes d'icelle Balaine, de ceux cy entendirent les nostres que per eulx, la Pinasse de Dunkerque, avoit este prinse, & que ledicts Dunkerques avoyent declarè que ladité Baleyne avoit esté trouvé par les nostres. Ces gens de Dunkerque furent repartis sur les Navires Angloises, & menéz a la poincte du Nort, au Baye des Anglois, & nos Barcques retournerent le 15. a leur bord, advertissant que ledit Angloises avoyent proposé de prendre tous les Navires estrangers.

Or apres que les Anglois avoyent donne ordre a leur pescherie, dens le Faire Forland, ou ils avoyent encore leurs loges de l'Année passèe, sont ils arrivez le 16. de Iuing au Grin Harbor, & dechasserent de la le Navire de Dunckerque avecq un aultre petit Navire de Biscayes, lesquels Biscains fort mal contents, juroyent, que retournans en leur Pays, ils reprendroyent leur guarant sur les biens des Angloys. Le l'endemain fit l'Admiral voile jusques a la coste de Nord du Canal, au Port asseuré, la ou il trouvoit Muyden avecq ses deux Navires. Maistre Selly de Bordeaux, un aultre de la Rochelle, & un petit Navire de Sainct Ian de Lus, les Maistres de Navires se faisoyent mener au bord de l'Admiral, le petit Navire de Sainct Ian de Lus, fut renvoyé vers son Pays. Selly racomptoit a Muyden qu'il avoit obtenu de l'Admiral de prendre huict Baleines pour les Anglois, & que la reste seroit pour luy mesme. Mais quand il en avoit prins quatre d'avantage, & pensant tenir celles la pour sa part, les Angloys le prennoyent

tout, mesmes les habillemens des Matelots, en les battant encore per dessus. Muyden monstroit a l'Admiral, la commission de son Eccell. contenant qu'il pouvoyt librement pescher & se defendre, contre tous ceux qui le vouloyent grever, l'Admiral la leut, la baisa & la recognut pour bonne: Mais dit qu'il estoit constrainct de suivre le charge qu'il avoit de son Roy lequel estoit plus grand, & avoit donné Previlege a luy & ses principaulx de tenir pour sa Majesté, & a leur jouissance tous Pays & terres des ja trouvées, & celles qui se pourroyent encore trouver, comprinses dens un rin de vent de Nordoest, & une de Nordest, sortans d'un Compas mis en leur Carte au milieu d'entre Dronten, & Islande. Ne voulant pourtant permettre que ledit Muyen y pescheroit, ou en aultre lieu de ces endroits; mesmes luy print & osta tout ce qu'il avoit des ja pesché, & renvoya le 19. de Iuin: a sçavoir les deux Navires de Muyden, & un Navire de Horn, qui estoit venu pour Iean Macqui de la Rochelle. Ces François disoyent qu'ils vouloyent faire voile avec leur Navire vers le Cape de Nord de Norüegue, pensant y trouver assez des Balaines. Touteffois Muyden encore que l'Admiral des Anglois, ne luy avoit voulu permettre de pescher en aucun aultre part, ains le luy avoit defendu, fit voile vers Belsond, ou il arriva le 20. de Iuing, estant premierement a la costé du Nord, mais non en bon lieu. Le 23. trouva un Navire de Sardam, au coste de Zud en ung bon port, passa la Baye, qui peult avoir environ 3. lieües. Arriva le 24. en un petit Port, qui est dans Belpointe, ou il trouva fort commodieuse place pour la pescherie.

Ceux de Sardam susdit, estoyent un peu plus en dedans, tuerent en un jour bien 200. Morses ou Vaches de Mer, & envoyerent, (pour la peur des Anglois) l'un de leurs 2. Navires, chargé avec du lard des Walrusses, mis en tonneaux, vers leur Pays.

Le 26. arriva le grand Navire de S. Ian de Lus, au pres de Muyden au Beauport, ledict Muyden avoit surnommé ainsi le petit Port.

G: de Muyden lui vouloit defendre le pescher, mais accorderent qu'ils pescheroyent par ensemble, & defenderoyent & enchasseroyent tous aultres qui y pourroyent venir, comme ils firent le 11. de Iuillet, aux Barcques d'un Navire de Biscaye, qui estoit en Belsond derriere l'Isle, estans contraints de ce faire, d'autant que les barques se mettoyent droictement devant leur port. Apres vint encore aupres d'eux un aultre petit Navire de S. Iean de Lus, qui n'estoit point de la Compagnie de Monsieur Turbyde, auquel ils defenderent aussi le pescher, Cependant viendrent les Anglois pour les prendre avec tout ce que pouvoit estre peschè au port de Belsond; La Barcque du Navire de Monsieur de Turbide alloit au devant des Anglois, & se rendirent a condition, que les François feroyent de la graisse pour les Anglois, & que les François auroient la moitié de la graisse pour son salaire. Ceste condice accepterent les Anglois, pource que les François sçavoyent bouillir si vistement & en si peu de temps une grande quantité de la graisse, mieux qu'autres nations. Mais les cuvves ou barbes qu'on prent hors les museaus des Balaines, auroyent les Anglois pour eux. Le petit Navire François, auquel Muyden paravant avoit defendu de pescher, fit aussi accord avec les Anglois de brusler (ou boullir) pour eux 40. barils de la graisse, & ce qu'ils feroyent d'avantage, seroit pour eux mesmes, toutesfois cela ne leur fut point tenu. Car par apres revoquoit l'Admiral l'accord, cecy advient le 21.

Le 22. deschargea l'Admiral le second Navire dudit Muyen, dont estoit Maistre Vrijer, le 24. luy commanda de se retirer vers son Pays, tellement qu'il s'en alla le 25. Mais Muyden fut detenu jusques au 28. afin qu'ils ne feroyent, se joignant aucun exploict sur les Pescheurs Angloys.

Au paravant que l'Admiral fit ainsi ses affaires en Belsond, avoit il faict voile vers le Hornsond, & venant devant l'Horensont luy rencontra le Navire de Dunkerke, duquel ci devant est dit qu'il

estoit renvoyé le 16. hors du Grenharbor. Cestuicy avoit esté du tout a la poincte du Su: de la terre, mais ne pouvant trouver aulcun proufit, avoit prins resolution de se retourner derechef vers le nord du tout sur les 82. & 83. degrées, aussi hault qu'il pouvoit, pour y chercher son avantage. Ceux de Dunquerque voyant venir les Navires Anglois, s'approcherent deux, disans qu'ils venoyent pour les prier qu'il leur plairoit leur rendre la Pinasse qui leur estoit prins dessoubs l'Isle longue, comme ci devant est dit.

l'Admiral les receut amiablement, promettant de le faire, mais fallut qu'ils entrassent en la baye, qui estoit devant eux. Ainsi entrerent ils ensemble en l'Horensond, la minuict devant S. Ian, ou ils trouverent trois Navires Espaignols, Maistre Thomas Bonard avec son Navire d'Enchuysen, & aussi un Navire François, avec lequel il estoit arrivé en la baye, & avoyent accordé de pescher par ensemble, & de partir esgalement tout ce qu'ils prendroyent. Les Biscaijns estans mandéz, viendrent au bort de l'Admiral, & se rendirent, mais Bonard pensoit s'enfuir, doubtant que ses Matelots Angloys, dont il en avoit bon nombre en son Navire peuvrent estre tenus prisonniers. Mais l'Admiral fit 9. coups de Canons, desquels les deux passoyent par le Navire de Bonard, toutefois l'eut il eschappé, mais il y vient une balle, laquelle rompit son boylin, tellement que le Navire ne se pouvoit tourner au vent, & craignant de tomber en la glace ou entre terre, defendirent la voile, & l'Admiral fit venir Bonard avec une barque aupres de lui, comme aussi tous ses gens, & furent mis autres Anglois en son Navire, avecq ces nouvelles retourna Vrijer a la maison.

Bonard estant prins & les Espaignols renvoyez, laissa l'Admiral le Dunkerquoys pour garder la baye, & fit voile luy mesme vers Belsond ou il se porta comme cy dessus est dict.

Or ce Dunquerquois estant la au costé du Su: de la baye, ont aulcuns de leurs Matelots en nombre de 15. prins conseil contre eulx, & jurerent de surprendre un petit Navire Angloys, lequel estoit au costé du Nort, estant venu pour chercher aulcune chose, d'autant qu'il y avoit cy devant esté trouvé une Licorne, de laquelle la baye a encore le nom. Mais d'autant qu'en la nuict destinée pour cest exploit, une Balaine vient passer pres du Navire, & le Maistre avec le Pilote, des ja s'estoient mis chacun en une Barque, pour le poursuyvre. Ces mesmes Matelots, se firent Mrs. du Navire, consentans neantmoins de menes quant & eulx ledit Mre.Le Pilote lequel vient a bord, soubs promesse qu'ils luy donneroyent ses habillements, fut per eulx contraint de les mener en Norüegue, & estans la venus. Cependant qu'ils poursuivirent une petite Barke, qu'ils avoyent prins des Paysans, & leur estoit eschappé. Se sont le Maistre & Pilote derechef faict Seigneurs du Navire, & peu apres ces mutins, aians surprins une petite Pinasse de Rotterdam, qu'ils trouverent en Gesque, furent par apres prins au Su de Stadt per leurs susdit Maistres, & menez & luivrez en mains de la Iustice, en la Ville de Duynquerque.

Or l'Admiral tenant Muyden pres de luy, jusques le 28. luy fit present pour aulcunement le contenter 20. Pipes de lard, & 21. Barbes, pour les 18½. Balaines qu'il luy avoit prins, & le renvoya aussi vers son Pays. Et retient alors encore en son service le Navire de Serdam, lequel alla pour luy deca & dela, cercheant au long du rivage du bois, & aporta la graisse vers le Forland aux aultres Navires Anglois. A cestici fut aussi donne une quantite du lard, pour son salaire, & revient a la maison.

Comment il s'est porté vers le grand Navire Françoys, & ce qu'il veult faire du Navire d'Enchusen, qu'il a mené a Londres, nous est encore incognu.

Muyden en se retournant vers son Pays, ne se pouvoit encore

tenir a repos. Mais le 29. estant le lendemain, apres qu'il estoit parti de l'Admiral, il envoya sa grande Barcque vers la terre, & luy se tenoyt aprochant & se retirant du Pays. Le 2. d'Aougst, envoya il encore une autre Barcque pour chercher la premiere. Et le 4. retournerent les deux Barcques a bord du Navire, aportans 400. barbes des Baleines. Ces Barques firent environ le soir derechef voile vers la terre, pour querir le lard de la Balaine, qu'ils avoyent trouvé. Et Muyden demeura allant & venant jusques le 9. du Aougst; ne s'y pouvant plus tenir, a cause du grand vent, & alla vers son Pays. Ses Barcques par la grande bruyne, navoyent peu veoir le Navire, & ayans trouvé les Anglois, retournerent avecq eux par voye de Londres en leur Pays.

Cecy est tout ce que les Pilotes ont sceu racompter, de leur malheureux voyage, laquelle donnera ceste Année une richesse incroyable aux Angloys, a sçavoir a la Compaignie Russique.

Et ont tout cecy faict les Angloys se fondans sur les Previleges de leur Roy. Les propositions de leur Iustice (ou preminence) sont celles cy. Qu'ils sont les premiers qui l'ont trouvee avec le Chevallier VViloughby, l'An 1553. & que c'est Groenland, lequel fouloit estre soubs la puissance de Noruegues, parquoy ils font annuellement recognoissance d'unne bonne somme de livres a la Majesté de Denemarcque.

A l'encontre desquelles le tresdocte Cosmographe D. P. Plancius, a faict les repliques suivantes.

Repliques fondées a l'encontre des propositions & pretentions des Anglois, d'avoir le commendement sur la Pescherie de l'Isle Spitsberge ou Terre noeufve.

TOus ceux qui ont cognoissance des Navigations faictes par les Angloys, sçavent avecq qu'elle grande mal entente ils veulent soustenir que le Sr. Hugo VVilloughby, Chevallier & Capitaine de trois Navires, appellez la Bonne Esperance, l'Eduard Bonaventure, & la Bonne Confiance, auroit descouvert & trouvé la grande Isle Spitsbergen, & ce en la septieme Année du regne du Roy Eduard sixiesme, lequel estoit en l'An 1553. Car leur propres discours du voyage, tesmoigne le contraire, a sçavoir que ledict Chevallier avecq lesdicts trois Navires, partit de Ratclif en Angleterre le 10. May, 1553. pour descouvrir par le Nord les Pays de Cathaye. Estant arrivè en Norüegues en l'Isle de Seynam, partit d'icelle le 30 de Iuillet. Le 14. d'Aougst bien matin, avec deux Navires descouverit un Pays, situé dudict Isle Seynam, Est quart du nord 160. lieües Angloises, (lesquelles font 120. lieues d'Alemaigne:) sur la haulteur de 72. degrées. Et ce que ledict Chevallier a recité de ce, est escript de sa propre main, en langué Angloise, dont la teneur s'ensuit:

The 14. day earely in the morning we descovered land, wich land we hare with al, hossing out our boat, to descover whath land it might be, but the boat could not come to land, the water was so shoare, were was uery much yce also but there was no similitude of habitation, and this land lyeth from Seynam 160. leagues, being in latitude 72. degreas, then we plyed to the northward the 15, 16 and 17. day.

C'est a dire en Françoys: Le 14. jour bien matin, vismes un Pays, lequel descouvrismes du tout entierement, mettant nostre barcque hors, pour descouvrir quel Pays il pouvoit estre, mais la Barcque ne pouvoit venir a terre, leaüé estoit si inprofonde, & y avoit aussi beaucoup de glace, mais n'y avoit nulle aparance d'habitation, & ce Pays est citué de Sejnam 160. legues Angloises, estant sur la haulteur de 72. degrés. Alors tournames vers le Nort le 15. 16. & 17. Iour.

De grace quelle comparaison a ce Pays, Situé de Seynam 120. lieues d'Alemaigne, Est quart du nort, sur la haulteur du Pole de 72. degrés, au grand Isle Spitsbergen. D'autant que cecy est citué de Seinam Nort quar d'Oest, sur la hauteur de 75. jusques a 82. degr. & d'avantage, sauf que jusques a present n'est pas encore descouvert, combien plus il s'estend de la vers le Nort. Tellement qu'il y a plus grande distance entre l'Isle de Willoughby, & Spitsberge que Angleterre, & Pays Bas. Parquoy ceste allegation des Anglois, est sans aulcun fondament; aussi la seule veue d'un Pays, donneroit elle a qu'elcun droict legitime de le possesser en proprieté. Il est bien vray que nos Mariniers n'ont trouvé audit lieu de 72. degrèes aulcun Pays. Mais d'autant qu'il apart par le Iournal Angloys, que ledit Chevallier n'a poinct prins esgard au tirer du Compas, vers le Norest & Noroest, a il fait voile plus vers le Nort, qu'il a pensé. Tellement qu'il est aparent qu'il a descouvert & trouvé les 8. petits Isles, lesquels sont bien proches l'un de l'autre, sur la hauteur de 73. degrées, nommeés par nos Mariniers, les Isles de Willebord. Sur laquelle longeur & largeur, se trouve l'Isle de Willoughby dans les Mappes, qui se font en Angleterre pour la Compaigne de Moscovie, & pour les Navires qui vont a Spitsbergue. Tellement que leurs propres Mappes Marines, le contradisent evidamment.

Les Anglois escrivent que ledict Chevalier a hiverné en Lapponie en la Riviere Warsina, & que la il est engélé mort avecq tous ses gens, & que le troysieme Navire avecq le Capitayne Richard Chanceler, est passé avant en la Mer blanche.

De sorte qu'il apart evidemment & incontradicible, que l'Isle Spitsberge est demeurèe incognu a tous hommes jusques a ce que l'Admiral Iaques Henrici Hemskerck, Guilliaume Bernard, & Ian Corneille Rijp, avec deux Navires, esquipez aux despens des Nrs. Srs. d'Amsterdamme, l'ont trouvè & descouverte, le 19. de Iuing l'An 1596.

A tous intelligens est bien cognu, avec quelle mal ententée les Anglois nomment l'Isle Spitsbergen, Groenland (ou terre verde). Veu que ces Pays sont cituez l'un de lautre plus loing que Norüegues est distant d'Escosse, entre lesquelz il passe une grande & large Mer.

Et quant a la seconde proposition des Angloys, que tous Isles situéz au Nort, apertiennent a leur Roy, tant celles qui ont esté trouvées jusques a present, que celles qui se trouveront cy apres. Cela est vain & ne merite de replicque, Specialement ce qui regarde cest Isle de Spitsberge, d'autant qu'elle ne touche ny a procheur en estendue & situation nullement a Angleterre, aussi qu'elle n'a esté premierement trouvée par les Angloys. Car pourquoy n'appertiendroyent alors a sa Majesté les Isles de Hero, Ysland & Frisland, & pourquoy point Groenland? D'autant que ceux la sont situes beaucoup plus proche de la grande Bretaigne que cecy, laissant cela encore qu'il fut que quelques terre ferme, ou Isles apartiendroyent a quelque personne. Neantemoins la Navigation Marine & la pescherie (selon les droicts universels de tous peuples) sont commun a tous, & librement permis. Et pour ceste occasion, les Roys de France n'y leurs subjects n'ont defendu a personne la pescherie l'entour de Nova Francia, & Terra Nova. Non obstant

qu'ils ayent este les premiers qui ont descouvert ces Pays, en l'An 1504. Et pour ces raisons, faut fermement esperer que le Roy de la grande Britaigne (lequel est estimee par bonne raison tel qu'il craint de coeur Dieu, & qu'il est fidel defenseur de la Iustice) qu'il enjoindra & ordonnera expressement a ses subjects, doresenavant de ne plus prejudicier a nos Navires, ny leur aportèr aucun domage ou destourbier. Et qu'ils les recompenseront & restitueront comme de raison, entierement de la perte qu'ils ont soufferte, en quoy il temoignera de plus en plus, les effects de sa bonne Iustice.