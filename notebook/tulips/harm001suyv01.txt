Een suyverlick Boecxken, begrypende alle de Gheestelicke Liedekens, ghemaeckt eertijdts by de salighe Tonis Harmansz. van Warvershoef: tot profijt van alle bedroefde herten.

Hier zijn noch by ghevoeght eenige Liedekens, by den selfden Tonis Harmans. ghemaeckt: Midtsgaders noch sommighe andere, door een vermaert ende gheleert Man hier by gheset ende in't licht ghebracht.

Waer in een yegelic vermaent wort van sonden af te keeren ende leetwesen daer van te hebben.

Ghedruckt tot Amstelredam, ten huyse van Harman Jansz Muller, in de Warmoes-straet, in de vergulden Passer.

[Nu laet ons allegaer danckbaer zijn]

NV laet ons allegaer danckbaer zijn

Ons Heer, ons Godt, ons Vader,

Die ons van Bier, van Broodt, van Wijn,

Versaedt heeft allegader,

Van Vis, van Vleys, van ander spijs,

Ghekoockt, bereydt op soo menigherley wijs,

Waer van wy hem nu seere

Dancken met grooter eere.

Die Soone Godts ghebenedijdt

Die willen wy oock gaen loven,

Die ons van sonden heeft bevrijdt

Doen wy waren verschoven,

Die ons soo minnelick heeft versaedt,

En inder noodt niet af en gaet,

Bemint hem in dit leven//hy sal u niet begeven.

Wy dancken oock den heylighen Gheest

Van sijnder visitatie,

Hadde hy by ons niet gheweest

Ons vreucht was tribulatie,

Hy is een vertrooster in't verdriet,

En sonder hem en vermogen wy niet,

Dus wilt hem u hert bereyen//hy sal niet van u scheyen.

Die Waerdt willen wy dancken seer

dat hy heeft laten koocken,

Hy heeft soo wel bewaert sijn eer,

Ons en heefter niet ontbroken,

Om vrolick te singhen met herten soet,

En bedancken dat gheselschap goet,

Dat sy hier zijn ghekomen//'twort danckelic genomen.

Wy willen oock vergheten niet

die van hier zijn ghescheyden,

Op datse die Heer wt alle verdriet

Al in sijn Rijck wil leyden,

Alsoo wy doen sal ons gheschien

Wanneer wy wt dit leven vlien:

Hierom so wilt voor desen, een Pater noster lesen

Een suyverlick Gheestelick Liedt,

Op de wijse: Wilhelmus van Nassouwen.

GHy Christ'nen wtverkoren

Wilt doch wel zijn ghemoedt,

Den moedt gheeft niet verloren,

Al ist nu teghenspoedt,

Wilt dat verduldich lijden

En volght den Bruydegom na,

Op dat ghy meught verblijden

Hij is ons voor ghegaen.

Al gaet men ons beschempen

het is een kleyne saeck,

Godt sal ons noch eens ghedencken,

Al wort ghy hier beschaemt,

Wilt nijdich gheen wraeck begheeren,

Bidt voor haer, het is tijdt,

Catholijck laet zijn u leven

Al ist veel Menschen leet.

Wilt u gheloof helpen

In desen ellendighen tijdt,

Niet met roepen ende kijven

Daer bitterheyt wt spruyt:

Maer wilt de minste wesen,

Spijst de siel met de Schriftuer,

Godt sal haer het vonnis gheven,

Het oordeel is voor de deur.

Wilt u doch versamen

Met broederlicke liefd',

Wilt u doch niet schamen

Dat men u Catholijcken hiet,

Dien naem is u ghegheven

Over vijfthien hondert Iaer,

Met soo menich sijn bloede beseghelt,

En wilt daet niet af gaen.

Den naem is haest verloren

Vermenght met Lybertijn      ☜

Oft met andere Ketterijen,

Die nu overvloedich zijn

Ende haer al beroemen

Met de Schriftuer,

Maer verscheyden dat sy woonen

Elck heeft een sonderlingh Heer.

Hebt ghy niet ghelesen

Paulus in synen brief,

Godt is een Godt van vrede,

Van twist en is hy niet      ☜

Dus wilt u doch eens schamen

die daer maken twist en oproer:

Het zijn de jonghste daghen,

Het Kindt is teghen de Moer.

Wie sal niet moeten schreyen

die aensiet dit groot verdriet,

Hoe dat de Menschen waeyen

Ghelijck een buyghende Riet.

Wie heeft u doch gheboren?

Ick meynet na den gheest      ☜

Doen wy van Christo hoorden

Waer hebt ghy doen gheweest?

Och oft men u eens vraeghden

Waer dat ghy komt van daen,

Maer soudt ghy u niet schamen,

Ghy zijt van ons wt-ghegaen,

En ghy wilt ons niet gunnen

Een kleyne plaets van vrede:

Och het gheschiedt om onse sonde,      ☜

Wy hebben't wel verdient.

Maer Godt salse niet versmaen

Al die hy hier kastijdt,

Want hy sal een yder betalen

Na dat hy heeft verdient.

Dus wilt u wel versinnen

Wat ghy den Christen doet,

Want Catholijck laet zijn u leven

Al soudt kosten u bloedt.

Catholijck van deuchden

Verciert met Hemels coleur,

In lyden vol van vreuchden

Zoo als Christus ons gaet veur:

Aelmissen so wilt gheven,      ☜

Ootmoedich van habijt,

Dat's een Catholijck leven,

Tot sterven u bereyt.

Och of wy doch soo waren

Wy Christenen al-ghemeyn,

En wy ons siel voor Godt verklaerden,

Van aertsche dinghen reyn,

En wy niet en vraeghden

Al na dit aertsche goedt,

Waerom sy ons verjaeghden,

Hoe-wel het haer niet komt toe.

Maer Godt weet hoe dat wy hebben beseten

Al naest de hondert Iaer

Met drincken en met eten,

daerom zijnse nu op-ghestaen

Ende sullen't u benemen

Het zy u lief of leedt,

Maer ick vraghe u Religieuse Heeren

Oft soo niet en is gheschiet?

Ghy Priesters ende Heeren

die daer noch smaeckt Godts gheest,

Wilt Godts Kerck reformeeren

Sy is soo deerlick gheweest,

die Herders syn haer ontnomen,

Sy is nu als een wilde Woestijn,

die Wolven zijn daer in ghekomen,

dus bedroeft u Catholijcken kleyn.

Och wat vindt men nu al Heeren

Die gheestelick werden ghenaemt,

die haer Schapen niet wt liefden leeren

Maer om dat aertsche goedt,

Niet alleen oock dese

Twelck is die grootste saeck,

Maer oock Baljuwen en Heeren

die daer draghen twtwendich swaert

Och wertet niet ghedraghen

Al om dat aertsch ghewin?

Twelck is seer te beklaghen,

Tghelt brenght dat vonnis in:

Dus moeten d'arme lyen

Ende krijghen gheen recht,

En ist niet te beschreyen

Die dit ongh'lijck aensiet?

Maer Godt sal d'aerd' ontluycken

Hy sal u doen op-staen,

Hy sal u hert ontsluyten

Ende doen ten oordeel gaen,

Daer sal't al zijn beschreven

Van binnen in uwen gront,

Wat vonnis ghy hebt ghegheven,

Zoo menighe siel ghewont.

Twistich twee te samen

Om een soo kleynen saeck,

Sy tot de Heeren quamen,

Sy hebben haer byster ghemaeckt,

Dat vonnis hebben sy ghedreven,

Zoo langh alst was eenich vermoedt

Dat sy wat mochten gheven,

En vertreden haer vleys en bloedt.

Maer o ghy vrome Heeren

En treckt u dit niet aen,

Die van Godts gheest werden ghedreven

Ende hebben gheholpen soo menighen man,

Maer wiltse niet verschoonen

Al die de oorsaeck is,

Het Kaf is onder het Kooren,

Zoo betuyght ons de Schrift.

Met den kortsten alle staten

Tis haest ghenoegh beduyt,

De Wet hebben wy verlaten,

Die is deerlick versuymt:

Dus loopen wy nu en dwalen

Ende maken een nieu verbondt,

Ende hooren na vreemde talen,

Dus werdt ons siel ghewondt.

Het licht hebben wy ghekreghen

Over vijfthien hondert Iaer,

Van hand tot handt overgegeven,

Als Vaders erf bewaert,

Met ghetuyghenis ende brieven

Versekert als die waerheyt.

Moeten sy niet lieghen

Al die hier teghen seyt?

Ghy Christenen al te samen

Die ick noch niet en ken,

En wilt doch niet versmaden

Dat ick nu met u stem,

Laet ons noch die deucht aenvaerden

Het is hier een korte tijdt,

Laet ons niet ontsien lijden oft swaerden,

Catholijck soo moeten wy zijn.

Een ander Liedeken

Op de wijse, Hoort ghy sondaers al ghemeyn.

ICk hoorde een soo soeten sanck,

Ick en konde't niet begrijpen,

Dat ick mach komen in't gheklanck

Daer die Enghelen haer verblijden:

Ick was verblijdt in mijnen gheest,

Ick meend' het was al ghewonnen,

Maer als die contemplatie was ghepasseert

Doen wast noch niet begonnen.

Daer na hoord' ick een ander Liedt,

Het was al van droefheden:

Siet dit is den wegh die nae't leven leyt

Daer die Enghelen haer verblyden,

Ick sach die wegh soo droevich in,

Sy was soo quaet om passeren,

Ick en sach daer Zijde uoch Fluweel,

Noch gheen vreuchde hanteeren.

O alle Maeghden jonck ende teer,

Wilt toch niet treurich wesen,

Dat kruys dat ghy hebt verkoren seer

Wilt toch wt liefden draghen:

Magdalena een Maghet puer

Inde Werelt hoogh verheven,

Wanneer haer den Heer van binnen aensach

Wat heeftse rou bedreven,

Sy heeft verlaten ghelt en goedt

En alle wereltsche vreughden,

Inde wilde Woestijn heeft haer de Heere gevoet

Sy was bereyt om het kruys te draghen:

Die Heer leert ons alsoo klaer

In Sinte Mattheus beschreven:

Versaeckt u selven, en volght my na,

Dat kruys moet zijn ghedraghen.

O kruys, o bittere kruys

Hoe quaet bistu om verwinnen,

Maer al die u wt liefden draeght

Dat zijn u wtverkoren vrienden,

Maer als dat leven is gheent

Ende het kruys is ghedraghen,

Godt die edele siele bekent

Verciert boven Gout ende Peerlen.

Sy wert gevoert boven inden hoogen Throon

Al haer seeren worden ghenesen,

Die tranen van haer wanghen ghedaen,

Daer sal gheen doot meer wesen,

Daer siet sy aen dat blinckende Lam,

De suyveren Godt verheven,

Daer hoort sy dan dat groot gheclanck

Van Herpen, Luyten, en Veelen:

Sy sijn hooghe Majesteyt aensiet,

Het Lammeken van hier boven,

Met de blinckende stralen hy sijn Bruyt doorschiet

Zoo wert vreuchde volkomen,

Daer siet sy al dat groot ghetal

Van Enghelen ende Seraphinnen

Die het Lammeken altijt volghen na

Ende sijn lof altijt singhen.

De Heylighen zijn daer menichfout,

Martelaren en Confessoren,!

Die Maeghden zijn verciert boven alle Gout

En dienen Godt al van hier boven:

Sancten ende Sanctinnen blincken daer mede

In gouden kostelicken ghewade:

Van twaelf fondamenten is die stede,

Elcke Poort is eenen gouden Peerle.

Die straten zijn van louter Gout

Veel klaerder dan die Glasen.

Heyligh zy onse Godt, roepen sy jonck en out:

Dus heeft den Vader in den Sone een goedt behaghen,

Daer is een levende Water mee,

Die Boomen zijn vol vruchten

Dat levende Water loopt door die stee,

Wie soude meer vreughden lusten

Noyt gheeft die soo hoogh op klam

Die't al kan begrijpen:

Paulus die heylighe Man

Kondet niet wt-spreken noch schrijven,

Dat Godt den sijnen heeft bereyt

Al die de Werelt vertreden;

Even blijde altijdt met danckbaerheyt,

Als sy om den naem des Heeren lijden.

Een ander Liedt,

op de wijse als 't beghint.

ADieu mijn alderliefste greyn

Die ick had voor ooghen,

Nu laet ons gaen tot die Fonteyn

Die inder eeuwigheyt niet en sal verdrooghen.

Mijn alderliefste greyn

Laet ons elckander sterven,

Op dat Christus mach die alderliefste zijn,

Alle creatueren laet ons derven.

Al valt ons het scheyden swaer

Laet ons dat niet verdrieten,

Maer om die kroon laet ons stantvastich staen,

Godts suyverheyt moghen wy ghenieten.

Die suyverheyt heeft hy lief,

Sy is soo quaet te bekomen,

In vleys en bloedt soo woont sy niet,

Daerom laet ons die dooden.

Ons en is hier gheenen rust,

Waerom sullen wy dit lichaem sparen?

Zoo langh 'tvleys en bloet niet en is wtgheblust

Gatet doot al opter aerden,

Wat was al d'aertsche lust

Die wy meenden te volbrenghen,

Maer Godts gheest heeftet al wtgheblust,

Die en wilde't niet ghehenghen,

Nu adieu mijn alderliefste greyn,

Ick meyn op deser aerden,

Om dat ic Christum met de oogen des geests beken,

Daerom wil ick u versmaden.

Laet ons doch stantvastich staen,

En laet ons niet beweghen,

Want Sathan volght ons op de baen.

Veel heeft hy daer ghekreghen.

Door den Vader vermoghen wy't al,

Laet ons op hem betrouwen,

Vleys en bloet laet ons wederstaen,

Dat wy Godts glorie moghen aenschouwen.

Vleys en bloet moet zijn verbrant,

Ten mach niet in den Hemel,

Zoo Paulus de Predikant

het vonnis heeft ghegheven.

Ghy Lelykens ende bloemkens reyn

Die daer noch staen en bloeyen,

Wacht u voor den vuylen douw

Laet die niet op u komen.

Veel Lelykens heeft hy verdrooght,

haer suyverheyt benomen,

Die haren wasdom niet hebben volbrocht,

Noch tot volmaecktheyt zijn ghekomen.

Teghen die nare duysterheyt

Zoo wilt haer suyverheyt beluycken,

Want veel ghedachten werden verde in gemaect

Och wiltse doch wtblussen.

Nu adieu mijn gheslacht,

Vrienden en maghen,

By u te blyven soude wel zijn mijn ghemack,

Maer sorghe soo moet ick draghen

Een Schaepken is my gheleent,

Dat soo moet ick weyden,

Wanneer ick die grijpende Wolven sie

Zoo moet ick over heyden.

Ons en is hier gheenen rust,

Benaut aen alle sijden,

Waer vleys en bloedt ons wtgheblust

Mijn siel soude haer verblijden.

Een nieu Liedeken,

Op de wijse, Het had een Boer een domme sin.

WIe wil hooren een nieuwe Liedt,

Die de Werelt wel door-siet

die mach hem wel bedroeven:

Sy is ghelijck een wilde Woestijn,

Elck gaet hem Godts volck beroemen.

Hoe is de Werelt nu verblint

dat sy nu in vreuchden leeft

Om te aenschouwen met haer ooghen,

Maer die siel die is in't eeuwich leyt,

Hoe wortse van Godt verschoven.

Sy nemen haer lust, sy gaen haer ganck,

Sy houden haer vleys in gheen bedwanck,

Sy gaen domineren,

Met wellusten en hoverdy

Zoo gaen sy haer sielen verspeelen.

Die hoverdye die is soo groot

Sy brenght soo menighe siel ter doot,

die wy daghelicx pleghen:

Ende de Werelt is soo boos,

Die helpt ons van Godts weghen.

Elck een wil zijn de meest,

hoe weynich vindtmer die Godt vreest:

O Heer hoe kondt ghy het verdraghen?

O Mensch houdt op 't is meer dan tijdt,

daerom soo krijghen wy dese plaghen.

Hoe weynigh soo vreesender Godt,

hoe weynigh dencken om sijn ghebodt:

Men gaet nu domineren

Oftmen hier soudt eeuwigh zijn,

En oftmen hier soud' eeuwigh leven.

Och het is hier soo haest gedaen,

Mochtmen de weghen dan wederom gaen,

Mochten wy dan wederom keeren,

Ende kruypen ghelijc een wormken by de wegh

Gheen werelts spel begheeren.

Daer sal komen eenen tijdt

Datmen sal vreesen die int leven zijt

die goede met die quade,

die dan de Werelt niet hebben ghedient

die sullen Godt behaghen.

Daer moeten sy staen naeckt ende bloot

Voor den strenghen Rechter bloot,

die siele reden moet gheven

Van al dat 'tlichaem heeft ghedaen,

Hy mach wel suchten en beven:

Hy mach wel zijn bedroeft

Als hy aensiet des Hemels ghenoeght

Boven hem domineren

Met Godt al inde Lucht,

Ende hy moet inder Aerden blyven.

Hy moet inder Aerden blyven staen,

Ende aensien de wtverkoren ten Hemel gaen,

Dat is de siel groot lyen:

Na alle Schriftuer ons doet vermaen,

dit zijn de laetste tyen.

Sinte Mattheus doet ons vermaen,

daer sullen veel valsche Propheten op-staen,

die sullen haer verheven

Teghen Godt, ende sijn heylighe Woort

dat sullen sy vertreden.

Sy sullen al maken te niet

dat door den Gheest is gheschiet,

Sy konnen niet begrijpen,

Christus sin en weten sy niet,

het zijn al hypocrijten.

Sy weten van gheenen Christen sin,

hoe-wel hy ootmoedigh ginck,

Sy gaen't al vernielen,

Penitentie ende ootmoedigheyt

daer de siele van moet leven.

Heeft Iohannes qualick ghedaen

Daer hy inde Woestijne is ghegaen?

Hieronimus by desen,

Sy kastijden haer vleys nacht ende dach,

Op dat de siel met Godt mach leven.

Wildy hooren beter bescheyt,

Hoort wat Paulus die Apostel seyt,

Hy ginck sijn vleys kastijden,

Op dat andere menschen leeren souden,

Waer soumense nu bevinden?

Die Herders die zijn nu verstroyt,

die Schapen zijn in grooter noot,

die Wolf is aen allen sijden,

die volstandigh tot den eynde blijft

die mach hem wel verblijden.

Een ander Liedeken

Op de wijse van Weenen.

O Menschen hoe zijt ghy van herten dus wilt

Wat draeght ghy in uwen schilt,

Wie wilt ghy nu doch belyen?

Leght nu af dat Godt mishaeght

Zoo meught ghy leven in vrede.

Bemint ghy den Koninck van Spangien,

En u siel waer met sonden beswaert groot,

Hy sal u wel betalen,

Maer hy selve sterffelick is,

Voor de helle en kan hy u niet bewaren.

Oft ghy de heele Werelt hadt verdient

Ende u siel waer met sonden beswaert,

Wat soudt u profijteren?

Als ghy den Hemel hadt verbeurt,

In Mattheus meught ghy't lesen.

Wie soudt begheeren stercker Heer

dan die gheschapen heeft Hemel, ende meer?

die d'Enghelen doet verblijden,

Ende die alle creatueren het leven gheeft,

Die bloemen doet groeyen aender heyden.

Wy hebben gheroepen soo menighen Iaer,

O Heer wilt u ooghen neder slaen

Ende wilt ons vrede gheven,

Ende steeckt u swaert al in die schee,

Beneemt niet al ons leven.

Laet ons niet zijn weder rebel

Ghelijck de kinderen van Israel,

die altijdt op den Vleys-pot willen wesen,

Sy wilden Moyses niet ghehoorsaem zijn,

Sy wilden zijn als groote Heeren.

Hoe zijn de Menschen aldus verblent,

dat Leecken disputeeren met het Testament,

Ende worden immer twistich in haer gheloove,

Ghelijck een Spin alle bloemen schent

Zoo verkeeren sy die woorden.

Sy spreken al van eenen Godt,

Ghelijck sy van Godts woort houden haer spot,

Mannen ende Wyven:

Ionck en oudt, wie dat sy zijn,

Sy spreken al wt den Bybel.

Is den Bybel nu dus goedt te verstaen

Zo hebben ons voor-ouders ons ongelijc gedaen

Souden sy zijn verloren?

Sy baden Godt dach ende nacht aen,

Waerom soud' hyse niet verhooren?

Heeft hy dan zijn ooren van haer ghekeert?

Wat vrucht, penitentie doet ghy meer

daer ghy Godt mede gaet versoenen?

Want Petrus in't werck der Apostelen leert,

hy en is ghen wtnemer der persoonen,

Wy zijn gheschapen na eenen beelt,

Inder aerden gheplant van eenen Heer,

dat wy susters en broeders souden wesen,

Godt alle daghen offerhande doen

Met vasten ende ghebeden.

Die ghebeden zijn al verkout,

Veel liever hebben wy Silver en Gout,

Zijden en Fluweelen,

Daer de Heere, ende zijn Apostelen barvoets ginghen

In Matteus meugdy't lesen.

Tis gheleden boven vijfthien hondert jaer

Dat de Koninck selve op Aerden waer

Om den synen te remedieren:

Hy heeft ons ghelaten sijn Sacrament

Om die siele daer af eewigh te leven:

Hy heeft ons soo groote liefde ghetoont,

Een kruys van vijfthien voeten dat hy droegh,

Na den bergh van Calvarien.

Ick bidde v wie dat ghy zijt, jonck en oudt

Wilt hem sijn sware kruys helpen draghen.

Doen hy op den bergh van Calvarien quam,

Die Ioden waren op hem boos ende gram,

Veel oneere hebben sy hem bewesen,

Sijn leden hebben sy wt-ghespant,

Plompe naghelen door handen en voeten gedreven:

Noch quam daer een Ruyter wreet

Opende sijn sijde met een langhe Speer,

Een Fonteyn is daer wy gheborsten,

Daer wt vloeyde water ende bloet,

O alle sielen wilt daer na dorsten.

Een suyverlick Liedt,

op die wijse: Het voer een maghet over Rijn.

WIlt v verblyden ghy Werelt fier,

V vreucht sal niet langhe dueren,

Wilt vrolick domineren

Namaels moet ghy wederom keeren.

Ghy brenghet v daghen over sonder verdriet,

Dat ghy sterven sult en weet ghy niet,

Want Sathan heeft v bedroghen,

Die vreese des Heeren is v ontoghen.

O ydel Werelt, o tijdt verlies,

Hadde ick u gheschreven eenen brief,

Hoeveel hebstu bedroghen

Door dijn valsche smeeckende woorden.

Och die hem in dese werelt vertoonen,

Hy is versch ende van haven schoon,

Ende gaet hem daer vercieren,

Och hy keert hem in een ydel spieghel.

Och hadden wy ons wt dese spieghel gewent,

Wanneer wy liggen op ons stervens endt

Ende hadden de werelt vertreden,

Zoo hadde gheweest onse siel ghenesen.

Maer de werelt vernieltse al

Zoo menich duysent in't ghetal,

Zoo Salomon heeft gheschreven,

Die sterckste heeft haer verdreven.

Wat Ionghelinck sout moghen teghenstaen

Als de werelt komt by hem staen

Als Roosen en Fyoelen,

Recht oft sy eeuwich souden bloeyen.

Maer saghen sy na haren eynde,

hoe dat haren loop is die Hel,

Dat sy binnen bedroghen,

Godts gratie is haer ontoghen.

Om dat sy de Helle niet ontsien

Daerom kleeden sy haer met Fluwiel,

Sy gaen domineren in hare daghen,

Na Godts gheboden sy weynich vraghen.

Als dat lichaem met sonden is bedeckt

Dan ist al stinckende Peck,

Vol Padden ende Slanghen,

De siel krijght gheen schoon water met allen.

Die Fonteyn is met hoverdy ghestopt,

Daer dat soete water wt loopt,

Mach tot die siel niet komen,

Van dorst soo moet sy smooren.

Wie dat hier sijn lust verkiest,

Hier namaels die eeuwighe vreuchde verliest

die macht hem wel beklaghen

Als hy die basuyne sal hooren blasen.

Ende hy moet komen voort

Wt die aerde naeckt en bloot,

Hy mach sijn sonden niet bedecken,

Noch die vuylen rock wt trecken.

Die conscientie sal wesen besmet

Ghelijck een wit laken in't bloedt gheset,

dat vuyl is en vol vlecken,

Al sijn sonden moet hy voor Godt ontdecken.

Een nieu Liedeken, alst beghint.

ICk ben verdroocht, wie sal my laven?

Waer sal myn herteken wt drincken gaen?

de Druyfkens zijn voor my ghesneden,

de Wijn is inde Kelder ghedaen.

De Kelder is voor my ghesloten,

O Heer ick mach wel droevich zijn,

Kond' ick eens aen de sleutel gheraken,

Ick dranck soo garen vanden edelen Wijn.

Waer zijt ghy vrou van ootmoedich lijden?

Ghy draeght altijdt de sleutel daer af,

Ghehoorsaemheyt doet op u deuren,

Ghy stadighe minnen sonder verdrach.

Ick wil my selven niet bedroeven,

Ick wil gaen nemen eenen moedt,

Ende knielen voor het Cruys des Heeren,

Dat is de sleutel die't al op doet.

O siel hoe zijt ghy dan te moede

Als ghy onder den Cruyce staet,

Ende uwen Bruydegom komt int ghemoete

Met sijn armen wijt wt ghespreyt?

Daer sal men schincken, daer sal men drincken,

Daer sal men altijdt vrolick zijn:

Wie sal ons dat lach betalen,

Die opperste Koninck is soo fijn.

Boose werelt vol sondich leven,

V gheneucht is hier van haest ghedaen,

Hierom soo wil ick u gaen begheven,

Voort na 't eeuwighe leven staen.

Adieu mijn vrienden al te samen

Ick scheyde van u op deser tijdt,

Om Godt te dienen soet van betamen,

Onsen Heere ghebenedijdt.

Hoe ghenuechlick ist daer te wesen

Daer men Godt looft wt goedertierentheyt,

Vrolickheyt sal daer eeuwigh wesen,

daer en is druck, lyden, noch swarigheyt.

Al gaet men dit werck beghecken,

Ende prijsen my aen de werelt schoon,

dat dunckt my beter aldaer te wesen

Al boven in des Hemels Throon.

O Heer ghy en begeert niet dat sy sullen sterven

die met sonden zijn belaen,

Gratie Heere, wilt my quijt schelden,

Ick betrou op u barmhertigheyt groot.

Wie sou niet moghen suchten

die de werelt dwalen siet?

Sy soecken niet dan aertsche lusten,

Van Godts oordeel en weten sy niet.

Mochten sy haer leven koopen

Om te blyven in haer solaes,

Hoe soude men de boose werelt sien loopen,

die Godt dient, achtende voor een dwaes.

Boose werelt wilt u bedencken,

Ten sal aldaer soo niet zijn,

V weeldighe vleys wilt betemmen,

den dach des Heeren is hende by.

Ten is niet langhe geleden,

Tis u alsoo wel bekent,

Dat ghy ghesien hebt aenden Hemel

Een teecken seer excelent.

Dat en sal niet eeuwigh dueren,

Ghy sult sien sijn Majesteyt,

Ende oock die Volcken sullen daer wt scheuren,

Boose Werelt maeckt u bereyt.

Een Gheestelick Liedt,

ende gaet op de wijse: Die Bisschop van treuren.

ICk ben gheschoten alsoo diep,

Kond' ick hem weder gheraken,

Hy is alleen een Medecijn

Die my ghesont kan maken.

Ontsiet dy niet mijn Bruydt

Al bistu hier verschoven,

Als du komst in mijns Vaders Land

Zoo zult ghy draghen een gulden kroon.

O soete Lief, onse beddeken

Is verciert met menigherhande bloemen,

Altijdt leyt mijn hert en roept,

En hy sal hier schier komen.

Staet op mijn Orghel ende mijn natuer,

Wilt hier niet langher beyen,

Ierusalem is op ghedaen,

Daer luyden die soete schalmeyen.

Suchten en weenen is al mijn troost,

Ick wil niet anders begheeren,

Ick hoor dat hy my troosten sal,

Sijn troost sal eeuwich dueren.

Cypresse soo sullen die boomen wesen,

Een hoedeken willen wy maken

Suyverlick ende wel verciert

Als Salomons Tabernakel.

In charitate ende ootmoedicheyt

Willen wy daer in gaen planten,

Al op dat die edele bloem des velts

Sijn Avontmael daer in mach maken.

Nu komt mijn suster, nu komt mijn Bruydt,

Nu komt by mijnder sijden,

Drinckt dat wt, den soeten Wijn,

Zoo meucht ghy droncken zijn.

Die Bruyloften zijnder wel bereydt,

Die Bruydegom is wt ghevaren,

Heeft hem suyverlick verciert,

Hy wil sijn Bruydt thuys halen.

Root schaerlaken is hy ghelijck,

Hy is ghekroont met Doornen,

Nu draeght sijn kroon een korte tijdt

Hier boven sal hy't u rijckelick loonen.

Aenmerckt dat bloedt, mijn beminde Bruydt,

Verciert daer met u wanghen,

Als ghy komt in mijns Vaders Landt

Zoo sult ghy draghen gulden spannen.

Inde Wijn-kelder ben ick ghegaen,

Droncken ben ick gheworden,

Ende noyt smaeckte ick soeter Wijn

Dan wt mijns Bruydegoms wonden.

Verheft u hert, verheucht u siel,

Wilt hier niet langher beyden,

Ierusalem is op-ghedaen,

Siet daer de twaelf mueren:

Elck muer is daer schoon,

Sy gheven soete roocken:

Die Balsem is daer niet ghespaert,

Sy staet daer op-gheloocken.

Die straten zijn van puer Gout,

De bloemkens druypen van reucken.

Die vensters zijn daer wel gheciert

Sy ruycken als Fyolen.

Inwendighe boomen zijn aldaer

Daer op soo singhen die voghelen,

Altijt is die Somer daer,

Daer mach gheen Winter dueren.

Die Maeghden sullen vermeyen gaen

Al in dat Hof van weelden,

Elck Bruydt heeft daer een Lam,

daer mede soo gaen sy speelen.

Hy salse leyden inde vette Weyden,

Hy salse droncken maken,

daer in soo wasschen Olijf-boomen

Ende Appelen van Granaten.

Danssen ende springhen is daer die seed,

Men mach niet droevigh wesen,

die Bruydegom is daer op-gheschort,

hoe mach daer meer blyschap wesen.

Heft op u vleughelen en vlieght in't Hof,

Siet daer de Son op rysen

Root, daer is al sijn ghedaent,

Vande Propheten ghepresen.

Hy sach de muer in't Oost gheset,

verciert met al sijn deuchden

de Bruydt des Lams draeght de Kroon

Wie sal't hem dancken moghen?

Om die Tafelen staen gheplant

Gheneughelicke bloemen,

Honich ende Melck vloeyt daer wt,

Wie sal't begrijpen moghen?

Ridderen ende Koninghen is daer het volck,

daer mede soo gaen sy speelen

Ende jubileren dat aenschijn,

Zoo sal de seede of wesen.

Mijn siel dus bist een stil afgront

Men mach u niet bekinnen,

dan een siel die droncken is

van Goddelicker minnen.

Dese siel is af ghedaen

van alle aertsche creatueren,

Hemelsche dinghen heeft sy verstaen,

haer vreucht sal eeuwigh dueren.

Zoo wie alsulcken boomgaert wil maken

Hem selven moet hy gantsch laten,

Ende al dat inde werelt is

dat moet hy al versaecken,    Amen.

Lustighe Amoureuse Gheesten.

WAcht u van sonden soo doet ghy wel,

Al toont u de werelt haer blyde feesten,

Haer avontuer is alsoo fel,

Sy toont u eerst dat minne spel,

Int eynde soo schiet sy haer fenijn,

scheyt u vande werelt ghy jonghe maeghden,

scheyt u vande werelt al ist u pijn.

Hoe mach een mensch sijn sterven lusten,

Die altijdt leeft in 'swerelts jolijt,

Sijn sinnekens die liggen in een schijn van rusten

Als zijt bestaen soo zijn zijt quijt,

Zoo komt de doodt die't al verslint,

Zoo moetet ghelachken eens gherekent zijn,

scheyt u vande werelt ghy jonghe maeghden,

scheyt u vande werelt al ist u pijn.

Ionghe domme sinnekens slaet op u ooghen,

En siet waer ghy henen gaet,

Daer worter soo veel vande werelt bedroghen,

Al door de valsche werelt quaet

Die daer leeft na jaren raedt

sy sullen certeyn bedroghen zijn,

scheyt u vande werelt ghy jonghe maeghden,

scheyt u vande werelt al ist u pijn.

Waer is Salomon wijs ghebleven?

Waer is die schoone Absalon?

Alexander die hooghste ghepresen?

De doodt heeftse in haer behoedt,

Jonghe domme sinnekens wilt u bedencken,

Tis beter te spieghelen dan een spieghel te zijn,

Scheyt u vande werelt ghy jonghe maeghden,

Scheyt u vande werelt al ist u pijn.

Al had ick al de menschen haer gonsten,

Al had ick al des werelts goedt,

Al had ick al der wijsen konsten,

Ia 'theel aertrijck in mijn behoedt,

Wat batet als ick sterven moet?

Tis niet dan druck en sware pijn:

scheyt u vande werelt ghy jonghe maeghden,

scheyt u vande werelt al ist u pijn.

Die ons dit Liedeken heeft ghedicht,

Een Kloosterken heeft hy in sijn ghewout,

Hy is de werelt ontspronghen:

Dus danckt hy onse Godt soo menichfout,

Die wil ons alle ghenadich zijn,

scheyt u vande werelt ghy jonghe maeghden,

scheyt u vande werelt al ist u pijn.

[Die Zoudaen hadde een dochterkijn,]

Op die Wijse: Die Boerman hadde een dochterkijn.

DIe Zoudaen hadde een dochterkijn,

sy was vroech op-ghestande

Al om te plucken bloemkens

Al in haers vaders warande.

Sy sach die schoone bloemen aen,

sy docht in hare sinnen

Wie mach den maker der bloemen zijn,

Mocht ick hem eens ghewinnen.

Het moet een abel konstenaer zijn,

Een Heer van grooter waerden,

Die dese schoone bloemkens fijn

Doet spruyten wter aerden.

Ick hebbe hem in mijn hert soo lief,

Mocht ick hem eens aenschouwen,

Ick soude laten mijns Vaders Rijck

En gheven hem mijn trouwe.

Des nachts ontrent der middernacht

Iesus kwam voor haer veynsterken staen,

Doet op wel schooner suyver maeght,

Ick ben met uwer minnen bevaen.

Die maghet stont op soo haestelijck,

Sy heeft haer vensterken open ghedaen,

Doen sachse Iesus haer soete Lief

Zoo vriendelicken voor haer staen.

Sy sach haer lief soo minnelick aen,

Sy neychden neder ter aerden,

Sy boodt hem soo vriendelick goeden dach

Met alsoo grooter eerwaerden.

Mijn alderliefste Ionghelinck schoon

Van waer komt ghy gheganghen?

Vwes ghelijck en sach ick noyt

In al mijn Vaders Landen.

Schoon maghet ick heb u langhe bemint,

Om u ben ick ghekomen,

Ick kome al wt mijns Vaders Rijck,

Ick ben die maker der bloemen.

Zydy mijn alderliefste Lief

Na u staet mijn verlanghen,

Nu leyt my wt mijns Vaders Rijck,

Met u soo wil ick ganghen.

Schoon maghet wilt ghy met my gaen

V Rijck soo moet ghy laten,

Ick kome al wt mijns Vaders Rijck,

En 'tis tot uwer baten.

Mijn alderliefste Ionghelinck schoon

V eyghen wil ick wesen,

Nu leyt my wt mijns Vaders Rijck

Mijn trou sal ick u gheven.

Hy nam die schoon al byder handt

Hy leydese alsoo verre?

Thien hondert duysent mijlen lanck

Al wt haer Vaders Landen.

Sy sprack soo menigh soete woort,

Sy ginghen beyde te same,

Nu seght my edele Ionghelinck schoon

Hoe is uwen name?

Mijn name is soo wonderlicken schoon,

Hy staet soo hooch gheschreven,

Al in mijns Vaders Koninckrijck

Is my die naem ghegheven.

Schoon maghet dient my met herten reyn

Gheeft my u trouwe alleene,

Mijn naem is u alleen bekent,

Iesus van Nazareene.

Sy sach haer Lief soo minnelijck aen,

Sy neyghde neder ter aerden,

Schoon lief ick gheve u mijn hert en trou,

Van u soo wil ick niet scheyden.

Sy spraken soo menighe soeten woort,

sy ginghen beyde te gader,

Nu seght my edele Ionghelinck schoon,

Wie is uwen Vader?

Mijn vader is soo rijcken man

sijn Rijck gaet alsoo verren,

Hemel en Aerde heef thy ghemaeckt,

De Son, de Man, ende de Sterren.

Hemel en Aerde ende alle goedt,

van hem ist al ghekomen,

Thien hondert duysent Enghelen schoon

staen altijd tot synen loonen.

Is u vader soo rijcken Koninck

Ende alsoo rijck van goeden,

Nu seght my edele Ionghelinck schoon,

Wie isser uwe Moeder?

Mijn Moeder is een rijcke maeght

Haer naem is hoogh gheschreven,

sy heeft my ter werelt ghebracht,

Reyne maghet is sy ghebleven.

Is u moeder een reyne maeght,

Zy een Konincx soone:

Nu seght my edele Ionghelinck schoon

Van waer zydy ghekomen?

Al wt mijn vaders Koninckrijck,

Daer ist soo vol van vreuchden,

Neghentich duysent Iaer lanck

Is daer maer een ure.

Mijn alderliefste Ionghelinck schoon,

Ick heb soo groot verlanghen

Na uwes vaders Koninckrijck,

Laet ons daer binnen ganghen.

Schoon maghet dient my met herten reyn,

Mijn Rijck sal ick u gheven,

Dan suldy altijdt by my zijn,

In groote vreughde leven.

Sy ginghen een soo langhen wegh

Al door die groene heyden,

Sy quamen voor een Kloosterken,

Iesus woude doen scheyden.

Mijn alderliefste Ionghelinck schoon,

Moet ick nu van u scheyden,

Noyt en hoord' ick droevigher woort,

Van rou soo moet ick sterven.

Hy nam die schoon al byder handt,

Hy sprack met soeter sinnen,

Oorlof schoon maeght, verbeyt my hier,

Ick moet nu gaen hier binnen.

Iesus is van daer ghegaen,

Die maghet hem verbeyden,

Sy weende soo meenighen natten traen,

Dat Iesus was ghescheyden.

Doen dien dach ten avont quam

Die schoone maghet hadde verlanghen

Na Iesus haer alderliefste lief,

Hy beyde veel te langhen.

Sy klopte soo lustelick op de Poort

Met alsoo kloecken sinnen,

Doet op, doet op die Poort

Mijn Lief is daer binnen.

Die Poort die wert daer open ghedaen,

Die Poortier quam daer vooren

Hy sach die schoon maghet voor hem staen,

Dat dochte hem wonder wesen.

Zeght my schoon maghet wat ghy begheert,

Hoe komt ghy hier alleene?

Zeght my schoon maghet wat ghy begheert,

Waerom soo meught ghy weene?

Och Vader, mijn Lief die ick bemin

Die is my al ontganghe,

Zeght hem dat hy hier by my komt,

Hy beydt my veel te langhe.

Schoon maghet u Lief en is hier niet,

Ick heb hem niet vernomen,

Voorwaer hy is hier niet bekent,

Hy en is hier niet ghekomen.

Och Vader hoe meughdy segghen dat,

Mijn Lief die ick beminne

Dat leste woort dat hy tot my sprack,

Hy seyde hy ginc hier binne.

Zeght my schoon maghet hoe hiet u Lief

Daer ghy soo veel van spreeckt?

Ia Vader dat en weet ick niet,

Sijn naem is my vergheten.

Hy is soo wonderlicken schoon,

Sijn Rijc gaet also verre,

Hy is ghekleedt met blauw lazuer,

Om beset met gulde sterren:

Sijn ooghen staen soo vriendelijck,

Hy is seer soet van sprake,

Hy quam al wt sijns Vaders Rijck

Hy wilde my ontschake.

Sijn hayr oock blinckt van verwe schoon,

Al waer't vanden gouwe,

Hy is mijn alderliefste Lief,

hy heeft mijn hert en trouwe.

Schoon Maghet is u Lief soo schoon

En alsoo hooch van prijsen?

Al waer hy wt des Hemels Throon

hy en mocht niet beter wesen.

Och Vader wat wil ick u segghen meer,

Ick mach hem niet vol loven,

Sijn Moeder is een reyne maeght,

Een Konincks soon van boven

Die Poortier wt verwonderen sprack,

Iesus van Nazareene,

Ia Vader alsoo heet mijn Lief,

Daer ick soo seer om weene.

Schoon maghet is dat u liefste Lief,

Die sal ick u wel wijse,

hy is hier alsoo wel bekent,

hy is van hooghen prijse.

Zeght my schoon maghet uwen naem,

Van waer komt ghy gheganghen?

My dunckt als ick aen u verstaen

Ghy zijt wt vreemde Landen.

Al wt mijn Vaders heydensche wet

Van daer ben ick gheboren,

Mijn Lief die my ontganghen is

Met hem ben ick hier ghekomen.

Schoon maghet leeft na mynen raet

V Lief sal ick u wel wijsen,

Laet u Vaders heydensche wet,

En ghy moet Christen wesen.

Och Vader wat ghy op my begheert

Dat sal ick gheerne volbrenghen,

Mijn Lief is alle eere wel weert,

Die ick soo seere beminne.

Hy leerde die maghet volkomelijck

Al inden Christen gheloove,

Hy leydese in een Kloosterken,

Reyn maghet is sy ghebleven.

Sy diende haer Lief ghetrouwelijck,

Sy hadde soo grooten verlanghen

Na Iesum haer alderliefste Lief,

Hy beyde haer veel te langhen.

Doen sy haer leven hadde gheeynt,

Sy van hier soude scheyden,

Iesus quam wt sijns Vaders Rijck

Hy wilde syn Lief gheleyden.

Hy heeftse vriendelicken ontfaen

Met soete melodye,

Hy brochtse in syns Vaders Rijck,

Doen was die maghet blye.

Al dat haer hert begheeren mocht

Dat wort haer daer ghegheven,

Sy sal met Iesus haer soete Lief

Altoos in vreuchden leven.

Een nieu Liedeken,

op de wijse als't beghint.

VAn Liefde komt groot lyden

Ende onderwylen groot verdriet,

Het minde de maghet Maria

Den Godts Soon wel gemient,

Sy minde hem seer, sy hadde hem lief,

Als sy hem sach in lyden

Sy en konde gherusten niet.

Maria was in lyden,

Sy ginck eenen droeven ganck,

Tot Ierusalem voor de Poorte

Die sy ontsloten vant,

daer sach sy komen haers herten lief

Met eenen Cruyce gheladen

Als eenen verbannen dief.

Met weenendlicke ooghen

Dat sy hem aensach,

O my, sprack sy doen, eylacen,

Is dit den droeven dach

die van my is ghepropheert,

dat mijn hert soude doorsnijden

dat wreede bitter sweert.

Iesus sprack, o Moeder,

Ghegroet soo moet ghy zijn,

Dit Cruys soo moet ick draghen

Ende lijden voor hem die pijn,

Dat Adam mijn knecht heeft verdient,

Voor hem soo wil ick sterven,

Het was mijn beste vrient.

Nu ben ick hier alleyne,

Een Moeder onghetroost,

Ick sie hem in groot lijden

de Godes Soon alderhooghst,

Ick min hem seer, ick heb hem lief,

Mocht ick hem helpen draghen

Zoo en waer myn lyden niet.

Ghy zijt daer niet alleyne

Sprack een Enghel wt den Throon,

Ick ben een Bode tot u ghesant

Wel edele maghet schoon,

Mijn Heere heeft my tot u ghesant

dat ick u soude troosten,

Ick en weet iet of ghy hem yet kant.

En soude ick hem niet kennen

Ick kenne hem beter dan ghy,

Ick sach hem in sijn lijden,

Dies lijdt mijn herte pijn,

Sijn vleys heeft hy van my ontfaen,

Sijn armen sach ick wt-recken

Ende aenden Cruyse slaen.

Ick heb hem hooren roepen

Tot sijnen Vader inden Throon,

Och wiltet hen vergheven

Sy en weten niet wat sy doen,

Ontfermt u over de menschen stout

Daer ick den doot om sterven moet

Al aen des Cruycen hout.

Die Enghelen songhen schoone,

Al in den hooghen Throon,

Die alder-bedroefste Moeder

Stont onder den Cruycen boom,

Die moordenaer riep ontfermelijck,

O Heer wilt mijner ghedencken

Als ghy komt in u Rijck.

Iesus verblijden hem seere      ☞

Al in des moordenaers roep,

Hy keerde hem wederomme

Met eenen sachtmoedighen moedt,

Hy sprack: o vrient zijt des wel wijs

Ghy en sult noch heden wesen

Met my in't Paradijs.

Hy sprack tot sijnder moeder

Daer hy aen't Cruyce hinck,

Met weenendlicker stemmen,

Och Vrouwe siet hier u kindt:

Iohannes lieve Discipel mijn

Ziet de bedroefde moeder,

Want die beveel ick dijn.

Sijn leden begonnen te beven,

Hy was seer onghedaen,

De doodt streed teghen dat leven,

Zoo begonste sijn herte te ontgaen,

Hy riep: help o Vader mijn,      ☞

Hoe hebdy my ghelaten

In desen ellendighen schijn?

Och alle creatueren

Die Godt gheschapen heeft,

Komt nu tot deser uren

Met een bedroefden gheest,

Helpt ons beklaghen den grooten noodt,

Die Hemel ende Aerde gheschapen heeft

Die hanght hier naeckt en bloot.

Die grooten Prince der Heeren,

ja met de Hemelsche Vorst,

Met alsoo heesscher stemmen

Sprack hy, o my dorst,

Die soete Fonteyn die't al versaedt,

Met Edick ende met Galle

Wert hy terstont ghelaeft.

Die eenighe Soon des Vaders,

ja mede die hooghe Godt,

Daer de Enghelsche scharen voor knielen

is nu der Ioden spot,

Sy riepen kruyst hem, sy maeckten jolijt,

Koninck van Israel

Ghy zijt vermaledijdt.

Sijn ooghen begonsten te weenen,

De minne bewees haer kracht:

O Vader daer ghy my om hebt ghesonden

Dat heb ick nu volbracht,

Sijn stemme was luyde ende heesch,

Met eenen gheneychden hoofde

Gaf hy synen gheest.

Een Gheestelick Liedeken.

GEern soud' ick gaen de nauwe wegh

Die leyt al in dat leven,

Maer leyder sy is qualick ghepast,

Te vinden quaet,

Sy en wort niet vele betreden.

Heere Godt woudt ghy mijn hulper zijn

En der minnen beginnen,

Zoo soude ick geern de weghen dijn

Al sonder pijn

Gaen wandelen inder minnen.

Eer ick de wegh beginnen mach

Zoo moet ick van dy leeren

Hoe ick sal wandelen al den dach

In dijn behaegh,

Ende my ten eynde keeren.

Rechtveerdich bistu Heere mijn,

die spreeckt in dijn Sermoene

Ick ben die wech, die waerheyt alleyn,

dat is certeyn,

dat leven van hier boven.

Bistu lieve Heere mijn

Die wech die leyt hier boven

Soo gunne my nu te gaen door dy

Van sonden vry

dat ick magh by dy comen.

V rijck heer Godt ick gheloof des wel

Ende het staet my soo te voren

Wanneer ick wandelde sonder dy

Ende ick blijf by my,

Zoo moet ick gaen verloren.

Daerom moet ick wt my selven gaen

Ende laten vreemde minne varen,

Daer ick dus langh in heb ghedwaelt

Ende niet behaelt,

Al ist my leyder sware.

Nu weet ick dat my is van noodt

In armoede te volghen,

Ende gheven over al dat goedt,

Dat my ghemoet,

Ende leven sonder sorghen.

Die reynicheyt moet ick omme-vaen

Ende stadich sterven leeren,

Ende laten't altoos over gaen,

In mynen waen,

Dat my van Godt mach keeren.

Verduldicheyt en teghenspoedt

Is my van noode te draghen,

Alst over is soo wertet soet,

Het doet my goedt,

Ick wil daer niet na vraghen.

Zoo komt daer in ghehoorsaemheyt

Dattet slot is van desen,

Daer Iesus mede sijn Gheest beval

In desen dal,

Ende maeckt ons al ghenesen.

Zoo wie daer exempel neemt,

Daer by kan ghoorsaem wesen,

Die sal te hant na dit termijn

Al sonder pijn

Gaen varen in't eeuwich leven.

Neemt dat woort voor een Sermoen

Dat ons Barnardus beschrijvet,

Daer en sal niet branden inder Hel

Dan eyghen wil,

Die Godt van ons wil drijven.

Eer ick nu voort den wegh besluyt,

Zoo is de minne te prijsen,

Dat stercker is dan eenich doodt

Die wy van noodt

Hier namaels moeten lyden.

Keert nu tot desen wegh

Ende wilt niet langher beyden,

Die desen volght die komt te handt

Int't ander Landt

Dat eeuwich sal dueren

Ionck ende oudt nu rade ick u

Dat ghy volherdich blyvet,

Want wie beghint, en niet voleyndt,

Dat weet ick wel

Dat hy quaedt loon sal krijghen.

Zoo gunne ons Iesus de Godes Soon

Door sijn dierbaer lyden,

Die nu sit boven inden Throon

Ende gheeft dat loon,

Ist dat wy volherdigh blyven.

Die dit Liedeken heeft ghedicht,

Godt wil hem laten ghenieten

Ende gheven hem dat selve loon

Al met de Kroon,

Dat sal hem niet verdrieten.

Een Liedt van Maria Magdalena.

ICk ghinck in eenen dagheraet

Voor dat den lichten dagh op gaet

Spanceeren inden douwe,

Ick sach daer komen houden praet

Ende hadden harden wijsen raedt,

Drie edel schoone vrouwen.

Ick sach de eene met rouwe bevaen

Ende schreyen menighen bitteren traen

Wt minnelicker herten:

Ick sachse gaen ick sachse staen,

Van niemandt woude sy troost ontfaen

Van rouwelicker smerten.

Sy sprack met eenen droevighen sin,

Waer mach hy wesen die ick bemin,

'K en heb hem niet ghevonden?

Den derden dagh die gaet nu in

Dat ick van hem ghescheyen bin

Die my vergaf mijn sonden.

By hem plach ick gheerne te zijn,

Want hy dat droevighe herte mijn

Dickwils plach te verblyden,

Sijn vriendelickheyt, sijn goedt aenschijn

Verdreef wt my rou en pijn,

Nu is mijn hert vol lyden.

Recht als een Druyve die wert gheparst

Als daer de edele Wijn wt-barst,

Zoo is mijn hert beklonnen,

Om dat hy maeckt soo langhe vast,

Zo verdrooght mijn kracht als een harst

Dat op hanght inder Sonnen.

Nu als een Moeder haer eenighe Kindt

Dat sy met alder herten mindt

Hadde ick hem wtverkoren

Ende met herten alsoo ghesint,

Want sijns ghelijck men niet en vindt

Zoo edellijck gheboren.

Nu is verkeert de vreuchde mijn

in groote droefheyt ende pijn,

Vol rouwen is mijn leven,

ick ben berooft van sijn aenschijn,

Sijns vindens en weet ick gheen termijn,

Och waer is hy ghebleven?

De Enghel sprack met goede reen,

Wie soeckstu Wijf? weest wel te vreen,

Waerom schreystu dus seere?

Ick mach wel zijn soo seer t'onvreen,

Want ick en weet tot gheenen steen

Te vinden mynen Heere.

Weetstu van hem eenigh bescheyt?

Zeght my waer hy is gheleyt

ick wil hem weder halen,

Hy is verresen al inder waerheyt,

Hy is hier niet, haer de Enghel seyt

Met alsoo soeter talen.

Zonder vertreck komt ende besiet

Waer hy was gheleyt, en twyfelt niet,

De Heer van hemelrijcke,

Sy sach in't graf, sy vandt hem niet,

Sy keerde haer om al met verdriet

En weende bitterlijcke.

Als sy dus stondt ende weende seer,

Sach sy hem in een ommekeer

In Gardeniers ghelijcke,

En sprack tot hem met groot begheer,

Weetstu yet van mijnen Heer

Dat doet my doch om blijcken.

Laet af dijnen treuren schoone Wijf,

Hoe mach dijn frissche jonghe lijf

In rouwe dus verteeren?

Wie soeckstu met dit groot bedrijf,

Du schreyste seer, en harde stijf,

Wat is doch dijn begheeren?

Konde ick vinden de Meester mijn

Daer ick om lijd soo groote pijn

Met hertelicker minnen,

Ick soude seer wel te vreden zijn

En salven hem met Balsem fijn,

Ende draghen hem weder binnen.

Maria (seyde Iesus tot haer)

Hoe maeckstu dus groot misbaer

Ende meucht dus droevigh wesen?

Gaet en segghet mijn broeders openbaer

Ende Petrus al over waer

Dat ick ben op verresen.

Als sy vernam dat soete woort

Dat sy soo dickwils hadde ghehoort,

Viel sy terstondt ter aerden,

Sy boodt te kussen rechtevoort

Sijn edele voeten als behoort,

Met alsoo grooter waerden.

Rabbi, sprack sy, Meester mijn,

Ick soude soo gheern de voeten dijn

Kussen al sonder sparen.

Iesus sprack, ten mach niet zijn,

Ick ben noch totten Vader mijn

Ten Hemel niet ghevaren.

In korter tijdt, ende al te handt,

Die Apostelen sy vergadert vant,

Met alsoo grooter vreesen:

Set vreese en droefheyt aen een kant,

ick sal u vreuchde doen bekant,

Mijn Heere is verresen

Een yeghelick was aldaer verblijdt

Doe Iesus ghebenedijdt

Was vander doodt verresen.

Nu gunne ons Godt na deser tijdt

Dat wy met hem in sijn jolijt

Eeuwigh moghen wesen.    Amen.

Een ander Liedeken.

ICk soude soo gheerne by Gode zijn

Konde ick dat wel beghinnen,

My grout te sterven de natuere mijn

Te laten dat ick minne.

Nochtans soo moetet zijn ghedaen

Het is van grooten noode,

Adieu, adieu natuere mijn,

ick wil gaen dienen Gode.

Want de doodt komt dat weet ik wel,

Sy sal niet langher beyden,

Maer als sy komt sy komt soo fel,

Men moet dan heene scheyden.

De doodt die is soo fel, soo sterck,

Dat niemandt kan versinnen:

Och edele Menschen neemt hier aen merck,

Wie soude de werelt minnen?

Als ick docht in mijnen grondt

Begost ick my te beswaren,

ick docht al in mijns hertsen grondt

ick wil de werelt laten varen.

Och dat scheyden deed my soo wee,

Dat weet wel Godt de Heere,

Och waer ick was, oft wat ick deed,

ick was in groot verseeren.

Want heusscher minnen af te staen

Dat is soo swaer te lyden,

Nochtans soo moetet zijn ghedaen,

Na lyden komt verblyden.

Ick sat op eenen vasten grondt,

Daer af soo moest ick scheyden,

En komen in eener korter stondt

in eene dorre weyden.

Mijn hert dat was in pijnen groot,

Om dattet scheyden moeste leeren,

Mijn natuere sterf soo menigh doodt,

Haer wil moet sy ontbeeren.

Och scheyden is een bitter woort,

Dat word' ick wel ontware,

Och scheyden heeft mijn hert ghestoort,

Ghebrocht in grooter vare.

Nochtans is scheyden een edel stadt,

Die't wel ghelijck kan draghen

Die blijvet inden midden padt,

Hy scheydet sonder klaghen.

Als ick wel seker waende te zijn

Was ick na bedroghen,

Dat scheyden was mijn Medecijn,

ick ben daer by ontvloghen.

Och lieve Heere ontferm u mijn

Al kome ick alsoo spade,

ick heb verdient die eeuwighe pijn,

ick roep aen dy ghenade.

Ick bidde Godt dat hy verplicht

Mijn hert in deughden fyne.

En die dit Liedeken heeft ghedicht

Och scheyden was hem pijne.

Een Gheestelick Liedt.

DE Mey die spruyt wt den dorren hout,

Met lover ende bloemkens omringhen,

Dat maeckt soo menighen bloodt hert stout

En doetet lustelick singhen,

Al door Heer Iesus beelde soet,

Die verlichten kan alle onsen moedt,

Die treuren van ons springhen doet.

De Mey schoon en suyverlijck ghedaen

Die hanght aenden Kruyce,

Help Godt mocht ick hem ombevaen

Ende sijn bloedighe wonden kussen,

Zoo woud' ick mijn treuren laten staen,

Gheen ander liefken woud' ick aen,

Och mocht ick by hem rusten gaen.

Hoe over-schoon is dese Mey,

Met bloemkens om behanghen,

Sijn vruchten zijn soo menigherley,

Na hem is mijn verlanghen:

Sijn telghen heeft hy wt-ghespreyt,

Sijn vrucht is ons altijdt bereydt,

Konden wy hem ontfanghen.

Och mocht ick met mijn liefken soet

Spanceeren gaen in't hofken kleyne,

Aldaer hy sweete water en bloedt,

Zoo mocht ick werden reyne

Van alle mijn sonden wederspoedt,

Met Maria Magdalena soet,

Hem minnen en anders gheyne.

O Salomon du seghste wel

Dat ick tot hem sal komen,

Kond' ick my spoeden herde wel,

Ick hoop het soude my vromen,

Maer dat felle werelts spel,

Het vleys, de vyandt, en niemandt el,

Sy hebben my mijn liefken benomen.

In Canticis daer roept hy my inne,

Reverteert keert weder,

Komt Bruydt, komt Duyve, mijn weerde vriendinne,

Komt rust hier by my neder,

ick hebbe ghemenghet den Myrrhe mijn

Met menigherhande kruyden fijn,

ick wilse dy deelen alle ghereedt.

Staet op ende loopt mijn weerde mijn,

Komt rust in mijne wonden,

Ontfanghet ende ruyckt den Medecijn,

Du hebste my nu ghevonden,

Weest danckbaer in dat herte dijn,

Denckt aen mijn groote sware pijn,

Die minne heeft my ghebonden om dy.

Laet dy dijn sonden wesen leydt,

Ende wilt doch weder tot my keeren,

Mijn vleys, mijn bloedt is dy bereydt,

Wat wiltstu meer begheeren?

Daer toe dat schoone Rijcke mijn,

Mijn waerde Bruydt, de liefste mijn

Wilt ootmoedigheyt leeren aen my.

Waerom soo soudy treuren nu,

Laet ons in vreuchden leven,

Want Christus wil ons zijn ghetrou

Willen wy hem niet begheven,

Sijn mondeken heeft hy ons bereyt

Aldaer hy aenden Cruyce staet,

Een kus des vreeds te gheven is hy bereyt.

Die Bybel ons bewijset dus

Dat hy ons leedt wil sussen:

Convertit vultum Dominus,

Om dat hy ons wil kussen:

Hierom laet ons vermeyen gaen

En Iesus ons liefken ombevaen,

Zoo mach ons leven lusten dan, Amen.

Een gheestelick Liedeken.

O Edel Mensche wilstu dijn Godt bekinnen

Zoo moetstu al dat in u is

In deughden leeren winnen:

Ende neemt dit neerstich in dijn behoedt,

Ende siet dat lyden in dijn moedt

Te sterven al dijne sinnen.

O lieve Heere hoe soude ick dat ghedooghen?

Ick lijd soo noodt al totter doodt,

Ick machs my wel beklaghen,

Mijn sonden zijn al sonder grondt,

Nu troost my goedt Heer in korter stondt,

Aen u roep ick ghenade.

Zoo wie met Iesus minne is bevanghen,

Die sal gaen tot Calvarien op den bergh

Daer Iesus word ghehanghen,

Hy heeft gheleden soo bitteren pijn,

Daer meught ghy halen Medecijn,

Van al uwe sonden boeten.

Daer sal hy dy soo groote minnen toonen?

Dat meughstu aenschouwen o edel siel

Al met dijn selfs ooghen,

En draghen al in dijns hertsen grondt

Hoe Iesus voor dy is ghewondt

Met eenen scherpen speere.

Als ick dat aenschou soo kom ick in rouwe,

Heer Iesus heeft mijn hert ghewondt

Met eenen scherpen strale:

Dus draeght mijn herteken pijnen groot,

Sijn minne quelt my totter doodt,

Sy is soo scherp van stralen.

O Heere ick ben belast met sware saecken,

Gheeft my te peynsen Heer om dy,

Al in mijn langhste spraken

Dien ick teghen dy spreken mach,

Mijn nacht is gheworden dach,

Die sonden wil ick laten.

O Heere mijn verdienst is alsoo kleyne,

Ick bidde Godt door sijn ootmoedt,

Dat hy onse misdaedt wil weyne,

Tot rechte deuchden goeden spoedt,

Neemt my doch Heer in u behoedt

Van nu tot allen tijden.

Zoo wie een trou vrientken heeft verkoren,

Die wacht hem wel, ten is gheen spel,

Daer worter menigh bedroghen

Men wanet dat sy vrienden zijn,

Sy schieten weder haer fenijn

Als sy zijn wten ooghen.

Sy konnen so wel haer loose vrientschap toonen

sy klappen quaedt, dat is haren raedt,

Dat is daer sy naer pooghen:

sy zijn soo vals in haer bedrijf,

Wacht u daer voor mijn liefste lief,

sy waken als wy slapen.

Adieu loose werelt, en ick wil van u scheyden

Al metter vaert, tot Gode waert

sal ick my gaen bereyden,

Al heb ick dus langhe ghedwaelt,

Hy en dwaelt niet al die ten halven keert,

Ick gheeft niet al verloren.

Noch een Lied,

een dans liedt wijse.

ALs ick aensie dat leven mijn,

De tijdt die gaet voor-by,

ick heb soo menighe sonde ghedaen,

Daer mede soo ben ick seer belaen,

O Heer ontfermt dy mijn.

Ick heb de werelt soo langhe ghedient

Met alsoo blijd aenschijn,

Daer toe soo heb ick my ghevoeght,

Daer inne soo hadde ick groote ghenoeght,

O Heer ontfermt dy mijn.

Dat ick de werelt dus heb ghedient

Dat dunckt my swaer te zijn.

Het is ghelijck de Wijse-man seyt,

Men vinter niet dan ydelheyt.

O Heer ontfermt dy mijn.

Ick wil mijn leveu gaen beteren

En keeren my weder tot dy:

Ghelijck Mattheus den Tolle verliet,

Zoo wil ick gaen doen dat Godt ghebiedt,

O Heer ontfermt dy mijn.

O Heere konde ick nu weenen

Al aen de voeten van dijn,

Ghelijck als Magdalena deed,

Daer door kreegh sy de eeuwighe vreede

O Heer ontfermt dy mijn.

Daer men my van Godt seyde

Mocht ick niet wesen by:

Daer men dansten en speelden

Daer gaf ick my tot aller weelden:

O Heer ontfermt dy mijn.

Daer men my van penitentie seyde

Mocht ick niet langher zijn,

Maer te leven na den vleys,

Dat te gheven synen eys:

O Heer ontfermt dy mijn.

Voor alle de stricken van deser werelt

Die menichvoudigh zijn,

Zoo bid ick U Heer dat ghy my bewaert,

Ten eynde van mijn sonden spaert:

O Heer ontfermt dy mijn.

Op dat ick na dit leven

(O Heer) hier boven komen mach,

Met dy ende met den Enghel Seraphine

O Heer ontfermt dy mijn,

O Heer ontfermt dy mijn.

Een ander Liedeken.

HIer en is gheen vreuchde die ick acht,

Verdriet dat doet my singhen,

Ick was bestrickt in mijn ghedacht

Met deser aertscher minnen.

Helpt rijcken Heer Godt, my is soo wee,

Mijn hert schijnt my te breken

Van rouwe ende treurigheyt ontwee,

Ick en kan des niet wt-spreken.

Ick socht solaes en wellustigheyt

in minne der creatueren,

Doen icke't overleyde al inder waerheyt

Ten mocht niet langher dueren.

O bloeyende jeught vol ydelheyt,

Siet aen met droeven sinnen:

Sy hebben menighe teghenheyt

Die leven in aertsche minnen,

Haer leven is hier haest ghedaen

Die leven in deser minnen,

Sy moeten't verlaten kortelick:

Och wilt dit doch versinnen.

Ick soude geerne winnen dat hoochste goedt

Ende laten die creatueren,

Maer nu quelt my mijns hertsen bloedt,

Bedruckt is mijn natuere.

Mijn hert is my soo seer ghewont,

Ten kan doch niet ghenesen,

Ick ben bedruckt in mijnen gront,

Ick mach wel droevigh wesen.

Och droevigheyt is my soo groot,

Sy heeft mijn herteken doorsteken,

Sy doet my snellen totter doodt,

Ten kan gheen tonghe wt-spreken.

Mijn lyden, druck en rou

Moet ick alleene draghen,

Ick en vinde aen Menschen gheenen trou:

Och wie mach icke't dan klaghen?

Met droevigher herten, met blijde schijn

Moet ick dickwils veynsen,

Het is nochtans een grooter pijn,

Als een yeghelick mach peynsen.

Ick sach te velde nacht ende dach,

Mijn vyanden wouden my deeren,

Sy sloeghen op my soo menighen slach,

Ick konde se niet langher afweeren.

Ick docht mede in mijnen moedt,

Ick wil my gaen bekeeren,

Ende stryden om dat hooghste goedt,

En laten dese aerdtsche minne.

Komt my te hulp Iesus soete Lief,

Ick sta in stryde van binnen,

Die vyandt loopt om my als een dief,

Aen dy staet mijn verwinnen.

Der Menschen troost wil ick af-gaen,

Ende wil om Heer Iesus stryden,

Al strydende vindt-men dat eeuwigh leven,

Der verwinners loon is seer over groot.

Och sterven wil ick leeren nu,

En laten vreemde nminnen varen,

Ende wil my tot Heer Iesus keeren,

Al heeft druck ende lyden mijn hert bevaen.

Och Iesus alderliefste Heer,

Hoe doet my sterven altoos wee?

Ick sal dat sterven leeren,

Al soude breecken mijn hert ontwee:

Nu wel op 'tis meer dan tijdt,

Ick wil nu beghinnen te sterven,

Zoo mach ick ontfanghen na desen tijdt

Het Hemelrijck te erven.

Adieu, adieu der Menschen troost,

Ick wil my tot Iesus minne bereyden,

Ghy hebt my met ontrouwe gheloont,

Ick wil my van u scheyden.

Der Menschen ontrou heeftet ghedaen

Dat ick my tot Iesum wil keeren,

Woude hy my in sijnder minnen ontfaen

Wie soude my moghen deeren?

Ick wil mijn hoop en mijn betrou

Nu setten op Iesus mynen Heere,

Ende achten niet op de Menschen ontrou,

Ende settense in mijn deeren

Een Gheestelick Liedeken.

MYn liefste is soet ende suyverlijck,

Edel, machtigh, ende daer toe rijck,

Inder jubileeren,

Al in dat Choor der Seraphin

Daer gaen sy discanteere:

O Iesu soet komt ons te ghemoet

Ende hoort ons klaghen.

Hy is de Heer daer't al aen staet,

Mijn hoop, mijn troost, mijn toeverlaet,

in alle mijn lyden,

Hy is de alder-soetste troost

Die de herten kan verblyden:

O Iesu soet komt ons te ghemoet

Ende hoort ons klaghen.

Hy is dat licht der hoogher Planeet,

Hy vervullet van goede begheert,

Hy is der sielen versader,

Hy is der Maeghden haer Bruydegom,

H draeghtet sonder klaghen,

O Iesu soet komt ons te ghemoet

Ende hoort ons klaghen.

Als de siel dan scheyden sal

Van 't aertrijck, dit ellendigh dal,

Wat sal haer ghebeuren in't eerste?

Sy wort ghevoert in Enghels jolijt

Hier boven in Bruylofts feeste:

O Iesu soet komt ons te ghemoet

Ende hoort ons klaghen.

Zoo komt de Bruydt al voor de Poort,

De Bruydegom heeft dat soete woordt,

Komt in mijn lief vriendinne,

Dat u verborghen is gheweest

Dat suldy hier bekinne,

O Iesu soet komt ons te ghemoet

Ende hoort ons klaghen.

Zoo wert de Bruydt daer in gheleyt,

Een dierbaer spijs wert haer bereyt,

Men sal daer weerschap beghinnen,

Heer Iesus sal selver de schencker zijn,

Dat doet sijn goede minnen,

O Iesu soet komt ons te ghemoet

Ende hoort ons klaghen.

Men deckte die Tafel met Hemels Broodt,

Den Wijn van beyde wit ende roodt,

ja spijs van wonderlicke smake:

Sou daer gheen volmaeckte blijdschap zijn

Hoe soud' men't moghen smaken?

O Iesu soet komt ons te ghemoet

Ende hoort ons klaghen.

Daer is Heer Iesus selver Waerdt,

Hy schenckt den Wijn al onghespaert,

Wt veel vergulde schalen,

Wt eene Fonteyn der soetigheyt,

Men mach daer ghenoegh wt halen,

O Iesu soet komt ons te ghemoet

Ende hoort ons klaghen.

De Bruydt moet inde soete Wijn

Ende altijdt even vrolijck zijn,

Men sal haer niet benijden,

Al wat sy haelt. 'tis al betaelt,

ist wonder al is sy blijde?

O Iesu soet komt ons te ghemoet

Ende hoort ons klaghen.

Daer is de Bruydt altijdt verblijdt,

Daer is altijdt een nieuwe Liedt

Een leven sonder sterven,

Daer is geen volmaecter blijdschap fijn,

Hoe sou men't moghen derven?

O Iesu soet, komt ons, &c.

Een gheestelick Liedeken.

Pet. 2.DRoch werelt waer zijn sy nu gebleven

Die u hebben ghediendt, dat's al haer leven

Ter aerden binnen sy ghedreven,

Haer leven is een wormen aes,

droch werelt die u wil dienen is al dwaes

Wie God van herten kan beminnen,

Ioan. 2.En laet de werelt met haer valschen sinnen

Deut. 16.En wilt voortaen beminnen

Ma. 4.1.Te minnen Godt alleyn,

Hy sal u dan vercieren als sijn Bruydt wel reyn.

Met hare gedachten dat sy den Hemel op-klimmen,

Sy binnen bekommert met Goddelicke dinghen,

Sy springhen en sy singen een Liedeken reyn,

Dat niemant oock kan singhen,

Dan de maeghden alleyn.

Apoc. 14.De reyne maeghden, sy zijn van herten reyne,

1. Cor. 7.Sy binnen bekommert met God den Heer alleyne

Sy binnen soo gheerne alleyne,

Apoc. 7.Een greyne verkiesen sy,

Dat's Iesus haer Bruydegom van gheesten bly.

Iesus verciert sijn Bruydt al langhe te vooren,

By duysenden heeft hyse wtverkoren,

De stem luyt in haer ooren, om te hooren

Wat daer gheschreven staet,

Sy sullen den Lamme volghen, waert henen gaet,Apoc. 14

Daer sullen sy haer Bruydegom aenschouwen,

Inder eeuwigheyt sullen sy hem daer behouwen,

den Hemel roodt van gouwen

Sullen sy bouwen inder eeuwigheyt,

Sy sullen ontfanghen der maeghden kroon die haer is bereyt.

Men sal daer inder eeuwigheyt niet scheyden,Zach. 7.6

Noch gheen druck en sal-men daer verbeyden:

Nu laet ons arbeyden als ick seyde,

Om daer te komen al,

By God wtverkoren diemen gebruycken sal.

Die Hemelsche Bruydegom die singt daer altijdt vooren,

Gods klaer aenschijn is daer altijt voor haer:

Nu laet ons daer na sporen, te voren,

Al om de Kroon,

Sy is ghemaeckt van roosen van goude schoon.

De Hemelsche Bruyloft is daer eerst begonnen,

Alle druck ende temtatie is verwonnen,

de blyschap is begonnen, en wonnen,

O lieve Heer,

O stinckende vleys, O wormen aes, och waer ick daer.

Een gheestelick Liedeken.

AVe Maria gratia plena,

Luce 25Dat sprack den Enghel, God groet u Maria:

In haer gebedekens dat sy lach.

Godt groet u Maria vrou Koninginne,

Ende ghy sult een Kindeken winnen,

En dat sal wesen boven my

Het staet gheschreven in alle duytsche Boecken

Dat hebben ghelesen de wijse Propheten

Dat ghy Gods Moeder ende maget soudet zijn.

Heer Enghel, Heer Enghel, hoe soude ick dat beghinnen,

Dat ick een kleyn Kindeken soude winnen,

Want ick en sprack noyt teghens Man?

Heer Enghel, Heer Enghel, dat woordt moet aen my beklyven,

Ick wil alsoo gheerne Gods Moeder ende maghet blyven,

ic wil also geerne Gods Moeder ende maget zijn.

De Enghel die vloogh maer also hoogh op tot Godt:

Weest willekom mijn alderliefste Bode,

Ende ontbiedt ons Maria.

De boodtschap van Maria is my soo wel verganghen,

Maria heeft my soo vriendelick ontfanghen,

Sy wil alsoo gheerne Godts Moeder ende Maghet zijn.

De Enghel die spreyde sijn vergulden vederen alsoo wijdt,

Ende hy vloogh also hooghe, en hy daelde weder neder,

Den heylighen Gheest brocht hy in haer.

Godt groet u Maria vrou Koninginne,

Ick vinde u Maghet, ende ick laet u met kinde,

Altijdt in Godt ghebenedijdt.

Maria die viel op haer beyde knien,

Godts gratie, Godts wercken, die moeten my stercken,

Godts gratie die moet aen my gheschien.

Een gheestelick Liedt.

Esa. 10 Apoc. 5.ESaias heeft ghesproken een also soeten woordt,

Wt Iesse is ghesproten, daer komt een roedeken voort,

Rom. 15.Dat roedeken sal noch bloeyen, het salder den vyandt moeyen,

Sijn Rijck sal noch worden ghestoort.

De Vaders waren ghevanghen, soo menich duysent jaer:

Gen. 6.Sy hadden soo groot verlanghen, haer lyden was soo swaer,

Om dat sy moesten derven, haers Vaders rechte erven:

Dat Goddelick aenschijn klaer.

Cant. 2. Esa. 7.Ierimias heeft ghesproken, dat hy noch komen sal,

Wt Davids Wortel ghesproten, die ons verlossen sal,

Op de berghen komt hy springhen,

Met vreuchde willen wy singhen

Num. 24Den Koninck Emanuel

Wt Iacob is geresen, een sterre also klaer

Esa. 7Een Soon is ons ghegeven, dat weten wy wel voorwaer:

een maget sal ontfangen, na haer staet ons verlangen

Zoo menigh duysent jaer.

'Tis gheschiedt by nachte, soo groote wonderheydt,

Luce 17.Dat God de Vader wrachte, wy weten daer af bescheyt,

De Sone Godes is geboren, van eener maghet wtverkoren,

Zo ons de Schriftuere seyt.

Ezech. 44.Ezechiel heeft gesproken dats een so schonen figuer

De Poorte bleef ghesloten, die Coninck ginck daer duer,

Hy is van haer gheboren, als een bloem wtverkoren,

Luce 22En sy bleef Maghet puer.

Een gheestelick Liedt.

VVIlt u van sonden myden, en vrolick verblyden,

Apoc. 19Ons is geboren een Koninc seer groot,

Actor. 9Om dat hy woude lyden, ons allegaer verblyden,

Verlossen vande eeuwighe doodt.

Waer Iesus niet geboren, wy waren al verloren

In een schuer in hoy en stroo

Een Kindeken wilt hooren, ellendelick gheboren

Och lacy wy volghen hem alsoo noo.

Wy soecken onse wellusten, om sachtelick te rusten,

Als wy sullen baren een kindeken bemint:

Maria die moest rusten voorwaer onder de beesten,

Iesum te bewaren al voor de wint.

Ten achtsten dach geleden, is dat kindeken besneden,

Al waer hy die levende Fonteyne soet

Al na de joodtsche zeden, die pijne heeft gheleden,

Num. 24Hy heeft voor ons vergooten sijn roode bloet.

Een Sterre is daer op-gheresen, soo als wy moghen lesen.

Derthien daghen na Godts gheboorte

Drie Koninghen ghepresen

Sochten dat Kindeken wt-ghelesen,

Zoude wy hem soecken tis so ver van ons.

Drie Koninghen also jenten, quamen wt Orienten

Om te besteden haer offerhanden wel:

Mat. 2.9Sy offerden in presenten, Goudt, Wieroock, Myrrhe, rodenten,

Mat. 9. Mat. 6.Den hooch geboren Koninc van Israel.

Inden Tempel vol eeren, daer sachmen Iesum leeren,

Mat. 11Hy was twaelf jaer, een jonghelinc seer wijs

die verkoopers vol oneeren, ginck hy wt den Tempel keeren,

Esa. 58Hy maeckte van den Tempel sijns Vaders huys.

Ierem. 9. Ioan. 26.Den armen opter straten, en wiltse niet verlaten,

Luce 6 esa. 61Het zijn al Christus leden, wiltse barmhertich zijn.

Ioan. 1.Hy heeft sijn Rijc verlaten, Iesus comt ons te baten,

drie-en-dertich jaren in groote pijn.

Iesus quam van hier boven, hy was soo seer verschoven,

Men weygerde hem hier kost en Bier

Niemant woude hem logeeren in huysen noch in hoven:

Zo doet-men noch daghelicx den armen hier.

Wollen en bervoets mede ginc Christus slecht van zede

Siet hoe wy gaen gheparelt, gepronckt ende ferwielt:

jonghe lieden fraey van leden die sietmen hoveerdigh treden:

Matt. 20 Matt. 14Wee de arme siel die't hier namaels ontgelt.

Ioan. 12 Ioan. 1.Christus met verstranghen worde om onse misdaedt ghevanghen,

Sy hebben hem verraden ende verkoft,

Veel harde slaghen en banden

heeft Godt den Heer ontfanghen:

Zoo hebben zy dat Lammeken ter doot ghebracht,

Rom. 1.2Men sach Iesus, Davids Soone, als eenen Koninck kroonen,

Bespot ende bespogen in sijn aenschijn klaer

Bar. 16.Beweendt u sonden schoone, het is voor ons persoone

Rom. 8.Dat Christus ghinck beladen met een cruyce swaer.

Adams sonden ende misdaden, gingh Christus mede beladen,

Sy hebben hem ghenagelt door handen en voeten,

1. Petr. 3 1. Ioan. 1. Esa. 55Volght Christus paden, het en sal u niet schaden,

Hoe weynich vintmen die na Gods geboden doet,

Al waer u hert van steenen, het soude wel moghen weenen,

Christus weende selver aent cruyce met groote pijn,

Luce. 19.O Hemelsche Vader reyn, men acht mijn Passie kleyn,

Mijn doodt sal aen soo menich Mensche verlooren zijn,

Christus goet van leven, heeft onse sonden wt-ghewreven,

Hy badt sijn Hemelsche Vader schoon,

Luce 2.Och willet haer vergheven, die my benemen het leven,

Och Vader sy weten niet wat sy doen.

Ten derden dach ghepresen, is Iesus verresen,

Wilt overdencken sijn bitter lyden groot,

Marc. 16Dat wy reyn wt-ghelesen//by Iesum moghen wesen:

Dus heeft hy ons verlost vanden eeuwighen doodt.

Een gheestelick Liedt,

op de wijse, Waeckt op, waeckt op.

WIe wil hooren een gheestelick Liedt,

Hoort toe, ic sal't u singen, ja singen:

Al vande nieuwe Leeraers allegaer

Waer toe sy zijn ghekomen, ja zijn.

Wie nu vast te water ende te broodt,

Gal. 5Ende gaet sijn vleys nu quellen, ja quellen,

En treckt een hayren kleedt nu aen,

Sy seggen het zijn dwase gesellen, gesellen.

Die nu Godts Moeder veracht

En alle Sancten, Sanctinnen Sanctinnen,

En wie de heylighe daghen veracht

Die voert de dwalinghe inne, ja inne.

Wie nu het vleys sijn wellusten leert

Daer siet men nu na loopen, ja loopen:

En die de penitentie verkeert

Die vintmen by groote hoopen, ja hoopen.

Mat. 3Christus heeft ons anders gheleert

Zoo d'Apostel heeft beschreven, beschreven,

Hy riep, doet penitentie allegaer,

Trijck der Hemelen sal u genaken, genaken.

Och gaet Wollen ende bervoets

En wilt Godts naem belyden, belyden,

Dus hebben d'Apostelen voor ghedaen,

Met haer willen wy ons verblyden, verblyden.

Al soudt hier kosten vleys en bloedt

En wilt daer op niet achten, ja achten,

Om te verkrijghen dat Hemelsche goedt,

Neemt dit in u ghedachten, ghedachten.

Mat. 35Ioannes was een heyligh Man,

Hoe gingh hy abstineren, abstineren,

Een Kemels huydt hadde hy aen,

Om ons daer mede te leeren, te leeren,

Wat was synen spijs ende dranck?

Wilt daer seer op achten, ja achten:

Mat. 3Wilde honich Sprinchanen nam hy ten danc

Neemt dit in u gedachten, gedach.

Ieronimus in die woestijne was

Op steenen ginck hy slapen, ja slapen:

Sijn spijs Gras en Wortelen was:

Waer soude mense nu genaken, genaken?

Ick bid u Christenen al-ghemeyn

Wilt op dit Liedeken achten, ja achten:

Aensiet die nieuwe Leeraers onreyn

Hoe sy dese wercken verachten, verachten.

Maer Christus ons anders leert

Marc. 6datmen moet biechten en vasten, ja vasten:

Matt. 21En penitentie vermeert:

Luc. 10 Ionas 3Wacht u voor quade gasten, ja gasten.

Hoort wat Ionas heeft gheseyt

Tot die Ninivyten wtgelesen, ghelesen:

Siet dat ghy u tot penitentie bereyt

Zo wort ghy van God gepresen, gepres.

Een Gheestelick Liedt.

Mat. 2CHristus is op-ghestanden

Al van der Ioden handen:

Dus willen wy allegaer vrolick zijn,

Mat. 6Christus is onse verlosser fijn. Kieriole.

Christus voer ter hellen

Al om die vrede daer te stellen:

Die duysternis was soo seer beswaert,

Godt heeftse met sijn eeuwighe licht verklaert. Alleluya.

Waer zijt ghy helsche soorten

Psal. 33Doet op u mueren ende poorten,

V rooven worden u onthaelt,

Christus heeft alle onse schult betaelt. ki.

Was Christus niet verresen

Al met sijn Goddelick wesen

Wy waren al te samen in grooten noot,

Wy moesten sterven den eeuwighen doot.

Alleluya.

Christus met grooter eerwaerde

Sijn lieve moeder openbaerde,

Mat. 15Met een lichaem klaerder als de Sonneschijn

Daer meed' heeft hy ons verlost van de eeuwighe pijn. Kierioleyson.

Christus met sijn vrede

De schoone Magdalene

Mar. 16Hy heeftse vertroost in haer verdriet,

Als een hooftman, tis also geschiet. Allel.

Twee Discipulen quamen gegaende

Na Emaus, sy waren verstaende

Luc. 24Van dat lyden Christi, en ons Heeren doot

Als een Pelgrim heeft hy haer vertoont

Kierioleyson.

Weest Christus lijden ghedachtich,

Hy is ons Paesch-Lam waerachtich,

1.Cor. 5.Hy leedt aen't cruys voor onse misdaet,

Dat dede der valscher Ioden raedt.

Allejuya.

Verblijt u ghy Christ'nen al-gemeyne

Met Maria die suyver Fonteyne:

Die komanschap die judas heeft gedaen

Die is ons also wel vergaen. Kierioley.

Luc. 24.Christus voer tot synen Vader,

Act 1Al tot sijn vrienden allegader:

Hy heeft den Hemel open ghedaen

die vijf duysent jaer had ghesloten staen.

Alleluya.

Act. 2.Christus heeft neder ghesonden

Sijn heyligen Geest met vyerige tongen

opten vijftichsten dach, als hy hadde geseyt

Sijn Apostelen hebben daer na ghebeyt,

Kierioleyson.

Een nieu Liedeken,

op de wijse

Het daghet wt den Oosten.

O Menschen van het quaedt u keert,

Ende doet dat ons de Schriftuere leert,

Oft ghy sultet u beklaghen

Al in u leste daghen.

Want daer sal komen eenen dach

Daer gheen Mensche voor-by en mach

Die gheboren is opter aerden,

Hoe groot, hoe kleyn van waerden.

O Menschen hoe wilt ons dan vergaen,

Als wy daer voor den Rechter staen

En rekenschap moeten gheven

Van al ons quade leven?

Des Heeren dach sal komen onverwacht

Ghelijck een dief inder nacht:

O Menschen verhoort mijn spraken,

Willet doch bidden ende waken.

O Menschen maeckt u daer toe bereyt,

Godt sal komen met grooter heerlichheyt,

Ende hy sal de Schapen scheyden

Vande Bocken, ende met hem leyden:

Hy sal de Schapen triumphant

Stellen tot sijnder rechterhandt,

Hy sal segghen sonder mijden

Komt ghy ghebenedijden.

Maer hy sal segghen totte Bocken schier,

Gaet ghy vermaledijden in dat eeuwighe vyer,

Dan sullen die hertnecken

Roepen, och berghen wilt ons bedecken.

Daer sal dan soo grooten druck gheschien,

Als op der Aerden noyt is ghesien,

Dat de Menschen sullen schijnen

Van droefheyt te verdwijnen

Och denckt hoe dattet wesen sal,

Daer niet en is dan eeuwigh gheschal,

Van huylen, van kermen, wringhen der handen,

Ende knerssinghe der tanden.

Dus laet ons waken ende bidden altijdt,

Dat wy hier af moghen zijn bevrijdt,

Ende dat wy moghen schoone

Staen voor des Menschen Soone.

O Princelicke Vader goedt,

Wy bidden u met grooter ootmoedt,

Wilt ons bewaren van desen,

Ende wilt ons ghenadich wesen.

Een gheestelick Liedeken:

op de wijse: de grave hadde een Dochterkijn.

O Iesu bloem van Nazareth,

V liefde is in mijn hert gheset,

O Balsem soet van reucke,

Ick en weet ter werelt gheen liever greyn

V ghenade doet my hopen.

V vriendelick wesen, u klaer aenschijn,

V goedtheyt verheught dat herte mijn,

V schoonheyt boven maten,

Glorieus vermaert zijt ghy,

Vol minnen ende charitaten.

Mocht ick ghebruycken u soet aenschijn,

En by u diviserende zijn,

Aenhooren u soete talen,

Hoe soude mijn herte in vreuchden zijn?

Hoe langhe moet ick noch dwalen?

Gheeft my te kennen u liefde soet,

Hoe langhe ick in dit leven moet,

Hoe langhe is mijn ontberen?

Verklaert my o eeuwighe waerheyt soet,

Hoort na mijn soliciteren.

O siel ick heb u soo wel ghehoort,

V soliciteren, u soete woort,

V prijsen en lauderen,

Maer wilt ghy komen tot mynen solaes,

Hoort na mijn soliciteren,

Ghy moet u eerst verneeren.

O edele Bruydegom delicaet

Gheeft my doch wijsheyt ende raedt,

Ende wilt my instrueren

Door uwen Gheest vroegh en laet,

Om my tot u te keeren.

O edele siel weest dit vroet,

Neemt alle tribulatie voorspoedt,

Kondt ghy daer toe gheraken,

ick sal u gheven dat hooghste goedt,

Mijn weelde suldy smaken.

O Princelicke Lief van grooter macht,

Wilt my doch helpen door u kracht,

Vervult doch mijn begheeren,

Om te ghebruycken u klaer aenschijn

Schoon Lief tot uwer eeren.

Die dit Liedeken heeft ghedicht

Bidt Godt dat hy mach werden ghesticht,

Verciert met Christus deughden,

Om te ghebruycken dat klare licht,

Hier na in d'eeuwighe vreughden.

Een Gheestelick Liedeken

ICk heb my soo hoogh gheleyt,

Veel hoogher dan een Arent vliedt,

A boven de Seraphinnen,

Daer woont seer reyn de liefste mijn.

Hoe soude ick hem dat doen verstaen?

Ick en hebbe gheen Bode die derwaerts gaen,

Of die de paden kinnen,

Hy woont op hoogher tinnen.

De wegh is hoogh ende wonderlijck

Die wooninghen zijn onbegrijpelijck,

Ten kan gheen hert versinnen,

Noch oock gheen Seraphinnen.

Het is daer altijdt Paes-dach

Met vreughden die niemant wt-spreken mach,

Daer wort haer af-ghedrooghen

De tranen al van haer ooghen.

Het is daer altijdt de koele Mey,

De Konings Soon leyt al onder de Hey,

Al onder de groene Linde,

De vreughde en neemt gheen inde.

Het is daer altijdt Somer tijdt,

De vruchten zijn daer altijdt rijp,

De Appelen van Granaten

Sy wassen al byder straten.

Ierusalem wel soeter Lant

Vwe mueren blincken als Diamant,

Hoe schoon soo zijn u straten

Met rooder Goudt overgoten.

V kameren die zijn daer wel bereyt,

Met gulde teghelen al over gheleyt,

Hoe schoon soo binnen u wanghen

Met paerlen al-om behanghen.

V tafelen zijn daer wel bereyt

Met sijde laken over-ghespreyt:

De spijs die sy daer eten

Doet druck en lyden vergheten.

Hoe vrolick zijn de Borghers daer,

Help rijcke Heere Godt of ick daer waer,

Zoo en dorsten wy niet meer trueren

Nu noch tot gheender ueren.

Een Gheestelick Liedeken.

VVIlt ghy hooren singhen van die groote barmhertigheyt?

Godt doet ons open de Fonteyne der soetigheyt,

Ende eenen harden steen,

Op dat wy moghen drincken dat levende water reyn.

Moyses heeft tweemael geslagen met sijn roede al op den steen,

Daer is water wt ghespronghen overvloedigh als een Fonteyn,

En sy worden daer af verblijdt,

De menschen ende de beesten, ende sy droncken al ghelijck.

Heer Iesus sat op de water-put om te rusten van vermoedtheyt,

Sijn ure was daer gekomen om te toonen barmhertigheyt

Over een Samaritaensche Vrouwe,

Om water te putten quam sy, van haer sonden kreegh sy berouwe.

Heer Iesus heeft ghesproken tot de Samaritaensche Vrou

Ootmoedelicken ghebeden oft sy hem te drincken gheven wou,

Die vrouwe sprack, wat dit bediet,

De Ioden ghebruycken onse Samaritanen niet.

Heer Iesus heeft ghesproken, Vrouken kendy Godts gaven goedt?

En kendy niet de ghene die u dese vermaninghe doet?

By avontueren ghe soudt hem beden nu,

Hy soude wt grooter liefden van dat levende water gheven u.

Alst vrouken dit hoorde spreken, al van dat levende water reyn,

Zijt gy meerder dan Iacob onsen Vader certeyn die desen put hier maken dede?

Sy hebben daer al wt ghedroncken, sijn kinderen

ende alle zijn beesten mede.

Heer Iesus heeft ghesproken, Vrouken haelt uwen Man:

Die Vrou bekende haer schulden, want Iesus haer in ghenade nam,

En sy worden daer al verblijdt,

Die Menschen en die beesten en sy dronken al ghelijck.

Heer Iesus heeft ghesproken, Vrou wie ist die met u spreeckt?

Het is uwen Messias. Die vrou liep haestelick

Sy dede dit weten al binnen die stadt van Samarien:

Als sy dit Vrouken dus hoorde spreken, so binnen sy al te samen wt ghegaen.

Sy quamen al tot Iesus om te krijghen barmhertigheyt,

Twelck hy niemandt weygerde, want hy is altijdt bereyt

(Al die hem aenbeden) te verhooren haer stem:

Sy hebben hem aen-ghebeden, sy geloofden allegaer aen hem.

Die Discipulen zijn ghekomen al met die spijse al buyten die stadt,

Verwonderden hen also seere dat de Heer Iesus met dat Vrouken sprack,

En sy dorsten hem vraghen niet:

Sy spraken al teghen malkander, groot wonder is daer gheschiedt.

Dit Liedeken wort ghesongen ter eeren al van de Bruydt,

Zoo wie den Heere Iesus dienen wil die ga hem selven wt,

Ende verlaten alle dinghen,

Zoo moghen wy wel bekennen dat wy Heer Iesus kinderen zijn.

Een Nieu Gheestelick Liedeken.

Op de wijse: Het reden twee goede ghespeelen bout.

Esdr. 4. Vliedt de schaduwe van dese Werelt.Ioan. 8.8. en wilt niet lief hebben de wereltICk heb so lange stille ghestaen

In groote duysterheyden

Met de boose werelt omgegaen.

Nu wil ick van haer scheyden.

Genes. 12 Gaet wt u Lant ende wt u maegschap. Matt. 6 Ghy en kent gheen twee Heeren dienenNu moetet al begheven zijn

Wat het vleys mocht aenkleven

Certeyn het doet my pijn

Nochtans soo moetet wesen.

exod. 23.en volght niet de menichte quaedt te doen. Iacob. 4. Die dese Wereldt vriendt is, die is Godes vyant.O werelt opstinaet,

hoe hebt ghy my bedrogen

hoe zydi gods schaepkens aldus quaet

als een dief hebt gy my gestolen

Marc. 13 Ghy sult van alle menschen ghehaet worden. Pet. 4.5 die werden beschaemt om Christus wille, die sal salich zijn.Gods schaepkens werden bespot

Men sietse deerlick swerven

Ghelijck een volck sonder God:

Och mocht ick daer mede sterven.

eccl. 3.Die Godt dienen wil bereyt sijn hert tot temtatie. Die Godt salich leven wil, die moet vervolg lyden en door den gheest des levens in Christo verlicht zijn.Doen ick inde werelt was

daer worde ick hoogh gepresen

doen ick my onder Gods schaepkens gaf

doen stondense na mijn leven.

Rom. 8. Is Godt met ons wie mach tegen ons.O Heer Iesus staet my by

ick sal tegen de werelt strijden,

Mijn sielken beveel ick dy

Laet mijn vleys vry lyden.

Geeft my die wraeck ic wilt verghelden. Matt. 6 Vergheeft soo sal u vergheven worden.Ick en begheer gheen wraeck

Heer Iesus wilt haer vergeven

Wat my de boose werelt doet

Als sy my overlieghen.

Eccl. 9. Alle sondaren zijn nijdig en dubbelt van tonghe. Laet ons suyveren van alle onsuyverheydt des vleys.Haer tonghen zijn fenijn,

Bedroch heeft sy wtgespogen,

haer waerheyt is soo kleyn

Men machse niet betrouwen.

Abac. 2. Het wedersegghen is machtigh daer om scheurt de Wet. God is een Godt des vredes ende niet van twist.Sy zijn, o Heer, ghedeelt

In alsoo vreemde talen,

Maer om Godts schaepkens te vernielen zijn sy eens:

Och wiltse Heer bewaren.

Mich. 3. Prnsen oordeelen om giften, haer Priesters om loont Cor. 4. Die dat euangelie verkondicht behoort daer af te leven.O Heer wilt ons niet afgaen

Om onse hoofden wille,

die uwe schaepkens laten staen

En soecken die aertsche dingen.

Prov. 16 Waer is beteringhe die de wegen des Heeren verlaten heeft. Menschen die vererghert zijn van verstande.Daer zijnder soo veel verkeert

die ons daghlicx quellen,

Sy hebben ons eerst die waerheyt gheleert

Nu wijsense ons ter hellen.

Cor. 3 Als verleyders en nochtans waerachtich. Als die onbekent zijn ende nochtans bekent.Wy werden o Heer na gesien,

men gaet ons verachten

gelijc een volc dat aenbid hout en steen,

inden hemel zijn ons gedachten.

Die Heere kenden de gedachten der wijsen dat sy ydel zijn.Daer bekennen wy u een levende Godt,

wilt ons geest verblyden,

Als de boose Wereldt met ons spot

dat wy mogen verduldich lyden.

Onse sin is de werelt onbekent,

1.Cor. 3. Wijsheyt van dese werelt is dwaesheyt voor God. ydel zijn Iob 6. mijn vleys is een waerachtighe spijse.Sy worde soo diep ghedreven

In u (o Heer) verborgen Sacrament

Dat ghy ons siel hebt gegeven.

eccles. 24 Die mi eet sal altoos hongeren. als of God door ons vermanende waer. 2.Cor. 2.Ghy zijt hier in uwen Throon

Boven die Seraphinnen:

En u levende woort bloeyt so schoon

door u dienaers die hier binnen.

esa. Ic sal mijn woort wtsenden gelijck Snee. Hy heeft in ons ghestelt u woordt, u versoeninghe.O Heer u woort is so klaer,

dat en machmen niet besmetten

Al zijn u dienaers sonden openbaer,

Sy en moghent niet beletten.

Een Liedeken vande Passie ons Heeren.

Het was een edel Konincks Soon

Van hoogher aert gheboren,

Hy hadde de edele siele mijn

Al in sijn herteken verkoren.

Hy quam hier neder in dit dal

In menschelicker natueren,

Dat hy verloor in Adams val

Dat most hy noch besueren.

Hy leefde hier driendertig jaer

In alsoo grooter ellende,

Die swarigheyt hadde sijn herte bevaen,

Hy droegh sijn lyden alleyne.

Och doen die tijdt ten eynde quam

Van drie-en dertich Iaren,

So woude die edele Gods soon

Die werelt hem openbaren.

Hy quam al in Ierusalem

Op een esel ghereden,

Sijn oogen weenden bitterlijck

Al op die verharde Ioden.

Al daer hy over strate reedt

Hoe luyde dat sy songhen

Osanna filio Davids Soon,

Verghevet onse sonden.

Ooc inden Tempel dat hy ginc

Daer hy sijn Vader eerde,

Hy dede daer menigh schoon Sermoen,

Sy namen't al in onweerde.

Och hoe den dach ten avondt quam

Groot leedt sy hem bewesen,

Doe wert dat aldersoetste Lam

Al wter stadt ghedreven.

Ierusalem, Ierusalem

Ghy wijst my nu van handen,

Ghy hebt my huyden groot eer ghedaen,

Nu biet ghy my groote schanden.

Al tot Bethania dat hy ginck

Met syne lieve vrienden,

Sijn spyse werdt daer soo wel bereydt

Van Maria die hem dienden.

Sijn Moeder was daer ghenoodt

Ende Maria Magdalena,

Sy waren beyde in sorge groot

Om Iesum die sy beminden.

Hy wist wel den valschen raet

Aldaer de Ioden inne gingen,

Hoe sy dat aldersoetste Lam

Al totter doodt mochten bringhen.

Och Iesus sach sijn moeder aen

Met also droevighe sinnen,

Die traenen vloeyden hem ten ooghen wt,

Hy kost hem niet bedwinghen.

Och Moeder seyde hy Moeder mijn,

Wy moeten immers scheyden,

Al tot dat Cruys vol bittere pijn

Sal ick my gaen bereyden.

Maria was in grooten noodt

Sy badt haer Kint met weenen,

Och Soone (seyde sy) Heere groot,

En wilt aldus niet lijden.

Och Moeder laet u klagen zijn,

Ten mach anders niet wesen,

Ick moet gedoogen des cruyces pijn,

Sal Adams val zijn ghenesen.

Des Woensdachs sal ick al den dach

O Moeder by u blyven,

In al dat ick u troosten mach

Sal ick u troost bewysen.

Klaghen en rou wert daer gehoort

In droeffelicken wesen,

Die Soone van sijn Moeder scheyt,

Sy most alleyne blyven.

Al tot Ierusalem dat hy quam

Daer die Ioden hem verbeyden

Twee Iongheren hy voor heenen sandt

Dat Paeslam te bereyden.

Die Heere quam daer ten Avontmael

Met sijne lieve vrienden,

Hy seyde hen so menigh schoon Sermoen,

Want hyse seer beminden.

Doen hy by sijn Iongheren at

Dat Paeslam wel ghebraden,

Hoe droeffelick dat hy tot hen sprack,

Vwer een sal my verraden.

Den eenen al op den anderen sach,

Maer Iudas dat hy meenden

Seer behendelick dat hy tot hem sprack,

Ben icket Heer die ghy meenet?

Die Heer bekende sijn valsheyt wel,

Hy sprack tot hem met vlyte,

Dat dijn hert begrepen heeft

Dat doet my haestelijcke.

Iudas ginck daer haestlic van daen

Met alsoo fellen moede,

hy vercoft dat aldersoetste lam

Om alsoo snooden ghelde.

Al tot de Ioden dat hy quam,

Daer sy te rade ginghen

Hoe dat sy den edelen Godts Soon

Al ter doot mochten bringhen.

Ic weet wel uwen wijsen raet,

Wat wilt ghy my gheven

Ick sal u leveren die Meester mijn?

Zoo meught ghy seker leven.

Sy loofden hem dertich penninghen goedt,

Hy namse alsoo drade.

Doen was verkoft dat onnoosel bloedt

Dat nergens geen sonden dade.

Doen Iudas dees misdaedt bedreef

Was Iesus wtgheganghen,

Al onder eenen cederen boom,

Sijn hert was hem so bangen.

Daer bad hy synen Vader aen

Met alsoo droevighen moede.

Al eer die tijdt ten eynde quam

Soo sweete hy water en bloede.

Iudas quam daer al te hant

Met alle die boose Ioden,

hy kuste de heere aen sijn mont

Daer verriedt hy hem mede.

Iesus sprack, dat soete Lam,

Waer toe zydy ghekomen?

met een teken der vriendelicheyt

Verraedt ghy my soo koene.

Die Ioden waren daer snel bereydt,

Sy sloeghen aen hem haer handen,

Sy leyden hem tot Ierusalem

Met alsoo grooter schanden.

Sy brochten hem daer al in't gerecht,

Gheheeten der Magistraten

Die Princen vraeghden hem sterckelijck

Sy quelden hem boven maten.

Daer stondt de Heere in grooten noodt,

Met neder gheslaghen ooghen

Hy hoorde daer al dat onrecht groot

Dat sy hem overloghen.

Pilatus sprack de Ioden toe

Hy woude hem selven vrijen,

Wildy Iesus laten gaen

Icl sal hem seere kastijen.

Sy riepen alle ghemeenlijck

Hy moet immer sterven,

Kruyst hem, kruyst hem, Rechter goedt,

Of wy alle bederven.

Pilatus was in sorghe groot

Hy en konde gheen sake vinden

Dat hy hem oordeelen mocht ter doodt,

Hy dede hem seer kastijen.

Sy togen hem sijn kleederen wt

Aen een Calomme ghebonden,

Sy sloegen hem so jammerlijc,

So menighe diepe wonden.

Sy vlochten eenen doornen hoet

Met hare Ysere handen,

Die hem wttoogh dat roode bloedt,

Dat was hem die Kroon der schanden.

Pilatus toonde hem voort gherecht,

Daer al de Ioden stonden,

Hy was soo jammerlic berecht

Hy hadde meer dan duysent wonden.

Pilatus hadde hem gheern ghewilt

Ghevrijt wt hare handen,

Die Ioden riepen wreedelijck,

Wy willen Barrabam houden

Pilatus dede der Ioden raedt,

Hy liet den Barrabam houden

Hy oordeelde Iesu totter doot

Al buyten synen schulde.

Sy leyden op hem dat swaere Cruys,

Sijn galghe most hy draghen,

Twee dieven worden daer mede gheleyt,

Dat was der Ioden behagen.

Sy toogen hem ter poorten wt

Al boven die breede heyden,

Maria volgde hem droevelic na

Sy wrongh haer handen, ende schreyden.

Och doen hy op Calvarien quam

Hy was oock alsoo moede,

Sy togen hem sijn kleederen wt

Sy waren roodt van bloede.

Och droefheydt en hertsen leydt

Was hem aen alle sijden:

Sy maeckten dat kruys bereyt

Daer hy aen moste lijden.

Doen wert die edele Goden Soon

Aent kruys gerect met weenen

Sy togen hem sijn leden wt,

Doe scheurden hem sijn senuwen.

Die naghelen die deden hem de doodt,

Door handen en doot voeten,

Sy maeckten hem die bitteren doodt,

Bedruckt in sijnen moede.

Sy hinghen op dat soete Lam,

Sijn hert was hem soo bange,

Och mette bosen is hy gestelt,

Hy wert daer tusschen gehanghen.

Och Vader seyde hy Vader mijn,

Sijn ooghen opgheheven

die my aendoen die bittere pijn,

Och wiltet haer vergheven.

Doen was in noodt die Heere schoon,

Berooft van aller eee:

Doen sprack die edele Godes Soon,

My dorst alsoo seere.

Der Gallen dranck was daer bereydt,

Die sy hem te drincken ghaven,

Doen sprack dat aldersoetste Lam,

Vervult zijn alle mijn daghen.

Sijn ooghen waeren van weenen roodt,

Hem was soo wee te moede,

Hy sach sijn lieve Moeder aen

Besprenghet met sijnen Bloede.

Haer lijden was hem meerder pijn

Dan alle sijns selfs draghen,

Ioannes seyde hy, Neve mijn

Neemt ghyse doch voor oogen.

Ioannes was daer toe bereyt

Met alsoo goeden moede,

Hy nam die lieve Moeder Godts

Altoos in sijnen hoede.

Maria was in grooten noodt

Ende Maria Magdalena,

Sy sagen daer den laster groot

Die hem de Ioden deden.

Die Moeder sprack seer droeffelick,

Mijn hert is my soo banghe,

Ick sie mijn alderliefste Kindt

Voor mijne ooghen hanghen.

Haer herte was in pijnen groot

Van droefheydt, tot dier stonden,

Om dat hem die bittere doot

Sijn herte ginck doorwonden.

Doen ginck aen die droefheyt daer,

Ende alle man ghinck daer heenen,

Doen riep die edele Gods Soon klaer

Met alsoo heesscher stemmen.

Och Vader seyde hy Vader mijn,

Waerom hebstu my ghelaten?

Ick ben in alsoo groote pijn,

In lyden boven maten.

De Sonne ooc haer schijnen liet,

De Aerde begost te beven,

Met luyder stemmen dat Iesus riep,

En hy heeft den Gheest ghegheven.

Een Ridder die Longinus hiet

Op dede des Heeren sijde,

Daer water ende bloet wt liep

Tot onsen saligheden.

Daer gheschieden ooc wonder groot

Aenden Ridder blint gheboren

Alst bloedt over sijn ooghen schoot

Sach hy met klare ooghen.

Oock Ioseph een rechtveerdigh man

Van Armatien ghebooren,

Met Nicodemus den Heer af nam,

Daer was hy toe verkooren.

Al in een Graf wert hy gheleyt,

Wt eenen steen ghehouwen,

Vwer Saluyt was de schoone bloem

Van jammer en van rouwen.

Al totter Hellen dat hy voer

Met grooter moghentheden,

Adam en Eva hy daer wt nam,

Met haer ghesellen mede.

Inden derden dach hy verrees

Met grooter vrolickheyden,

Sijn moeder grooter eer bewees,

Want sy hem seer beschreyden.

Och Moeder seyde hy Moeder myn,

Nu laet u treuren wesen/

Aensiet u alderliefste Kindt

Al vander doodt verresen.

Verwonne so is al mijn leyt

Ick sal oock niet meer doogen

Ick hebbe mijns Vaders wille volbrocht,

Des sal hy my verhooghen.

Al tot den Hemel dat hy voer

Met groote mogentheyden

Dat soete Lam, sijns Vaders Rijck

Sal hy ons daer bereyden.

Noch een Liedeken,

op de wijse: daer quamen drie Ruyters gheloopen.

TIs al verdriet waer ick my keer,

ick mach wel droevigh wesen,

den dach dunckt my te wesen een jaer,

My lust niet langher te leven.

O bloeyende werelt, gheneuchlickheyt

in myne droeve sinnen,

Ghy hebt mijn hert soo seer doorwont

Met uwer valscher minnen.

Sy sochten my aen met menigherley list,

Al in mijn herteken van binnen,

De vyandt, de werelt, mijn eyghen natuer,

ick en kanse niet verwinnen.

De werelt moet ghelaten zijn

En alle creatueren vergheten:

Dat gaet my naerder dan de doodt,

My dunckt mijn hert moet breken.

Och die gheen lyden besocht en heeft

En kan des niet wt-spreken,

Hoe wee dattet doet een jonghe hert

Sijn eyghen natuer te breken.

Sy legghen al voor mijns herten duer,

Sy willen mijn herteken doorwonden,

En schieten daer vyerighe schoten deur

Al in mijns hertsen gronden.

En hadde ick niet een steenen hert

Hoe soude ick lyden van binnen

dat daer soo menighe door schiet?

Sy wouden my gheerne verwinnen.

Met droevigher herten, met blyden aenschijn

Moet ick my dickwils veynsen,

Het is nochtans een groote pijn

Als een yeghelick wel mach peynsen.

Och dat ick immer sterven moet

Daer voor vreest mijn natuere,

Sy raedt my altijdt quaedt voor goedt,

Sy maeckt my het leven soo suere.

Het heeft my alsoo wee ghedaen

Mijn eyghen natuer te sterven:

Ick hoop ick sal noch loon ontfaen

Als ick Godt love met stemmen

Al in des hooghen Hemels Throon

Met al de lieve Heylighen,

Als ick ontfanghen sal de Kroon

Met alle die lieve Salighen.    Amen.

Een Gheestelick Liedeken.

STerven du krenckste my den moedt,

Du bedroefste my mijn sinnen,

Hoe wee dat my sterven doet

Nochtans wil icket beghinnen.

Ghy zijt daer eenich en alleen

Dat ick heb wtverkoren:

Daer ick de werelt om hebbe versmaedt

Ende al haer toe-behooren.

Mijn lieffelick Lief, mijn wtverkoren,

Hoe sal icket beghinne beghinnen?

Wilt my dat sterven maken wijs

Ende helpt my doch volbringhen.

Die strijdt is menichfout

Het dunckt my zijn onmoghelijck

Dat ick ten eynde komen soud'

Ist dat ghy my in desen strijdt beswijckt,

Hoe icket beghinne het gaet teghen spoedt

Waerom ick my niet verblyden mach,

Sal ick dus derven dat groote goedt

Datmen met sterven verkrijghen moet.

Nu wel op 'tis meer dan tijdt

Het sal hier op een sterven gaen:

Willen wy hier namaels in vreuchde zijn

Zoo moeten wy ons selver te gronde wtgaen.

Ick wil beghinnen met vrijen moedt

Ende gheven my ghevanghen der minnen,

Al soudet my kosten vleys ende bloedt

Dat margh wt mynen beenen.

Siet hoe vrolick zijn sy nu

Die hier voormaels hebben gheleden,

Sy leden veel liever tot t'eynde der werelt

Eer dat sy 'tminste loon ontbeerden.

Hierom en laet ons niet ontsien

Hoe onversiens dat het lyden komt,

Het sal noch komen in korter tijt

Dattet ons met vreuchden sal worden gheloont.

Als alle lyden hier komt ten eynde

Ende wy komen boven in't Hemelsche Landt,

Zoo sullen wy ons verblyden

Mette Enghelen in den hemelschen soeten sanck.

Een ander Liedeken,

op de wijse, Die voghelkens inder muyten.

DIe voghelkens van deser aerden

Die singhen seer soetelijck

Al inder soeten Meyen tijdt

Zoo singhen sy suyverlijck,

Sy loven haer Schepper

Tis ons een schoone figuer:

Van sonden laet ons wachten

De tijdt die is soo duer.

Met herten ende met sinnen

Gaen keeren van dit verdriet,

En wilt Heer Iesus minnen,      ☞

Hy is een waerachtich vriendt,

Hy sal my niet begheven

Noch in gheender noodt afgaen,

In mynen meesten lyden

Zoo sal hy my by-staen.

Hoe soude hy my vergheten,

Ick heb hem soo veel ghekost,

Al met sijn dierbaer lijden

Zoo heeft hy my verlost:

Hy geeft my te pande,

Hert, moedt ende al mijn sin,

ick en kan my niet vertroosten

Al eer ick by hem bin.

Nu ligghe ick hier ghevanghen      ☞

Al in dat swaer verdriet,

Maer of ick by hem sal komen

Dat en weet ick waerlick niet:

Mijn ghedachten zijn soo menichfout,

Sy verstooren mijn sin,

Mijn hert sal hem verblijden

Wanneer ick by hem bin.

Nu wil ick gaen verheffen

Verheughen mynen moedt,

En wil Heer Iesus minnen

En lyden teghenspoedt,

Hy is soo goedertieren

Hy sal my wel ontfaen,      ☞

Als hy deed' Magdalena

Al had sy veel misdaen.

Maria Koninghinne

Ghy zijt mijn toeverlaet,

Ick ben aen u ghebleven,

En wilt my niet afgaen,

Maer wilt my hulpe verwerven

Aen uwen lieven Soon,

Op dat ick hem mach loven

Al in des Hemels troon.

Nu biddet oock al ghemeyn

Heer Iesus van Hemelrijck,

Dat hy sijn herte verlichten wil

Die dit Liedeken heeft ghedicht,

Op dat hy hier na mach komen      ☞

Al in dat schoone jolijt,

Hem stadelick te loven

Ende singhen blijdelijck.    Amen.

Een nieu gheestelick Refereyn.

DE Werelt wijdt, vol partye,

Als een wilde boom staet sy schoon,

Vruchten sy draeght, die Godt mishaeght,

Sy binnen suer, wt een ongheente natuer.

By den boom wit en schoon

Werden sy verstaen, die sonder oorlof preken gaen

Sy bouwen hof, al sonder lof,

Ongeent, daer en wort gheen Gardenier bekent.

Den heylighen Gheest den Gardenier,

Die gheeft den Christ'nen boomkens fier,

Hyse bewaert, sorgh voor draeght

Sonder Godts Gheest, en isser noyt gheweest

Waerachtich Boomgaert.

Godts Gheest is een, elck mach voor hem sien

Eer hy beghint, wat voor een hof hy bekint,

Of hy is geweest van den tijdt dat Christus verrees,

En heeft ghestaen, en niet en is vergaen.

Dicwils wtgeroeyt, altoos wederom gepoot,

Dat is Godts werc, en beteeckent Godts Kerk

Al van de Werelt benijdt, soo langhe sy hier strijdt

In verdriet, haer te winnen vermogen sy niet.

Godts woordt dat betoont

Daer Godt sijn Gheest wt-stoot

Inden graet, vanden Christen staet,

Vliedt sy noch totten jonghsten dach.

Als een licht, heeft Godt sijn gemeent gesticht,

Al lijdt sy verdriet, dat is wel meer gheschiet,

In Pharaos Rijck, soo deerelijck

Sy worden bespot, als een volck sonder Godt.

Godt groot van kracht, vervult Israhel met macht,

Ende zijn op-ghestaen, wt Egypten ghegaen,

Het Roode Meyr hem open dee,

Ende hy heeft bevrijdt, die Godt belijdt.

Pharaos macht die is ghestraft:

Als een figuer, op Christus puer,

Die oock certeyn sal toornigh zijn

Op die hem met ghewelt, teghen sijn wtverkoren stelt.

Pharao die beteeckent wel

Die boose vyandt vander Hel,

Vol haet ende nijdt, die veel menschen verleyt:

Ick laet die boose werelt staen, die noch met Schriftuer om-gaen.

Wat siet men toch menigh verscheyden hof,

Die zijn gheplant, wt eyghen verstant,

Sonder bevel van Godt of eenigh Christen Heer

Sy moeten vergaen, die op hen selven staen.

Tis een hart ghelagh, het zijn teeckenen van den jonghsten dach.

Wy betoonen wel, dat wy Gods geest zijn rebel,

De liefde verkout, als de Schriftuer ontfout.

O mensch keert weer, in Gods bogaert is de leer

Daer is Godts Gheest, altijdt in gheweest:

Sy is puer, sy vernielt de natuer,

De siel sy spijst, duysternis sy verdrijft,

Sy wijst het licht, het welc van Christus is ghesticht.

Die hem heeft verlost, met sijn bloedt ghekocht.

Maer die Godts Gheest niet en het

Die en wordt in Christus niet over-gheset:

Die Godts Gheest wil verwerven

Die moet wt liefden sterven.

Godts Gheest reyn, gheneest certeyn,

Die schelle soet, door Iesu bloedt,

Die siel op-klimt, tot Godt bekint,

Als Godts Gheest, by haer is gheweest.

Och menschen weest dan wijs, en siet den prijs

Ghy zijt verlost, soo dier ghekocht:

Schout Pharaos Rijck, seer mildelijck

En keert niet weer, tot Pharaos Heer.

Daer en is gheen accoort, men brenghter niet dan sonden voort:

Moyses wiert veracht, om dat hy Pharao straft:

Tis de werelt leet, dat yemant van sond' aftreet:

Maer die de werelt straft die wort veracht.

Als ist dat hy't wt liefden doet, en verlaet sijn eyghen goedt

Om de werelt te maken wijs, een hemels paradijs

Daer duysent jaer is een uere, beter seyde haer de Schriftuere;

Maer watmen haer leert

De werelt blijft verkeert.

Sy zijn gheestelick blindt

De Schriftuer is haer onbekint,

Haer herten zijn als Diamant.

Hier is gheweest soo menigh Predicant

In Godes hof, met soo goeden lof,

En geleert seer wel, nochtans blyven sy even rebel.

Soeckt en mint, Godt, die bekint:

Betemt u jeught, hebt lief de deucht:

Inden Throon, daer is u loon,

Ghelt noch goedt, maer Iesus bloedt.

Daer is Iesus reyn, och bemint hem certeyn,

Hy sal u te drincken gheven

Al van sijn bloedt, 'twelck is seer soet,

Die kracht is dat eeuwich leven:

die hem bemint die wort daer van geschinckt.

Het is den ghemaeckten Wijn,

Die siele droncken te zijn

inden gheest//aldermeest:

inde natuer, wort sy suer:

die Wijn is soet, het is Christus bloedt

Gheparst soo wreedt, wt Iesus kleedt:

Dat hy aen nam wt liefde haer quam,

Wt sijn vrede, verliest sijn stede:

O aertsche creatuer, hoe worstu Iesu alsoo suer?

O mensch in dit dal, staet doch op van u mis val

Doet versoeck door Christus bloedt

Verlost te zijn, wt alle pijn,

Rust en vrede, by Godt een stede.

Rust sullen sy krijgen, die volstandich blyven,

in haer gheloof dat puerder is

Dan d'appel uwer Oogh.

FINIS.