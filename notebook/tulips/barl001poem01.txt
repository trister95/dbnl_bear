CASPARIS BARLAEI

Antverpiani

POEMATA.

Periochen librorum post

Praefationem vide.

Lvg. Batavorvm.

Ex Officina Godefridi Basson.

cIɔ Iɔ cxxviii.

Nobilissimo, Amplissimo, Doctissimoque Viro, D. Cornelio Vander Mylen, eqviti, domino in Mylen, Dvbbeldam, Bleskensgrave, Antonispolder, Alblas &c. Caspar Barlaeus, S.P.D.

LVsus hosce poëticos, artis minimè severae effectum, Tibi offero, Nobilissime Myli. Nec enim aliter possum: cum jampridem proprietate quadam tuum esse coeperit, à Vatibus sollicitari. Vi, debam utique praestantissimosBataviae poëtas, quorum nomina seculi invidiam supergressa sunt, à nominis tui splendore & claritate famae patrocinium jampridem petijsse, & renascentes cum patriae libertate Musas in clientelam tuam transiisse. Nec minus aequum videbatur, ut sub cujus tutela, ac moderamine adolescens olim in his studijs profecissem, fructum aliquem horum studiorum suo jure repeteret. Quid, quod & hoc litterarum genere non leviter te affici compertum habeam, & sparsim ante hac edita à me Poëmatia applausum tuum, & commendationem meruisse. Amant etiam eos, àquibus amantur, Apollinis mystae, & gratiam refert cultoribus suis gens ista, ad laudem & gloriam nata. nec antè operae precium se fecisse arbitratur, quam operas suas viris principibus, & in illustri loco positis probaverit. Dicam quod res est. dum hoc ludo includor, nec viam, qua ad carmen itur, metuo calcare, sensi & me honesta quadam ambitione titillari, & qui Theologiae antehac praeceptis imbutus minimè ambitiosus esse debebam, nescio quo fato, aliorum de me judicijs corruptus, erigi coepi, & inglorium vulgus posthabere. Fecit haec res, ut qui amoenio-ribus Musarum studijs antehac valedixissem, & quo tempore aut ad populum, aut ad studiosam Iuventutem publicè locutus fui, non nisi iratus ad pangendum carmen accessi, tandem veluti postliminiò cum neglectis Musis in gratiam redierim. Etenim, dum temporum calamitate in otium invitus detrudor, ne inertiae dulcedo animum operi assuetum frangeret, quicquid à severiori disciplina temporis subducere potui, his studijs impendi: & ut aegri animi murmura subinde reprimerem, liberum spiritum per poëtarum oblectamenta, easque medi-tationes praecipitavi, in quibus nihil fortunae, nihil gratiae, nihil odio debeo. Et quemadmodum amissâ zonâ, & rebus accisis, hoc unum superest miseris, ut cantu miseriam solentur: ita nobis, post prioris dignitatis insigne naufragium, hoc solum reliquum fuit, posse canere. A Manibus itaque Auriacis auspicatus, dein ad Panegyrin & laudes Henrici Arausiorum Principis progressus, mox in Magnae Britanniae Regis Inaugurationem diffusus, cum aequis animis haec excipi viderem, alia subinde, atque alia scripsi; didicique, poësin scabiem esse mentis,cum perpetuo pruritu conjunctam. Vtut enim quàm maximè avelli voluerim, & manum, quod ajunt, de tabula tollere, tamen modò amicorum victus precibus, modò naturae inclinatione, ad insaniam pristinam relabor, & dum pluribus animi quadam facilitate obsequor, factus sum encomiastes ordinarius. Iamque herbae parietariae in morem ubique conspici coepi, in funeribus, Academiarum solennitatibus, librorum frontibus, amicorum Albis, Principum inaugurationibus, etiam, ubi conjugis in gremium laetae descenditur. Collectis tandemhinc illinc schediasmatis, comperi me brevissimo tempore libros carminum scripsisse, paucis exceptis, quae crudam & incoctam juventutem sapiunt. Non digrediar latè in Poëseos laudes, Amplissime Myli, nec, ut haec mea commendem, rem laudatissimam exaggerabo. Iam antè me didicisti, poëtas in Deorum numero esse, & Apollinem, Minervam, Musas novem Iovis epulis accumbere. Qui Orientem & Occidentem domuerunt Imperatores, qui Orbi universo jura dixerunt, ui Reges vinctos & captivos abduxerunt, minimè indignum ar-bitrati sunt Caesarea majestate, liberos sensus vinculis adstringere non necessarijs, & velut captivam abducere orationem. Quàm gravi carmine laudatus ille Germanicus coeli φαινόμενα exhibet. Quam lepidis trochaicis Florum ridet Adrianus. Quanta aemulatione de carminis principatu cum Lucano contendit Nero. Possem etiam in exemplum citare Mecaenatem illum, ab Etruscis regibus oriundum, etiam Octavium ipsum, & post hunc Gallienum, Caesares; qui à Reip. negotijs ad carminis tranquillitatem, tanquam ad portum faciliorem, se receperunt: ut minusrectè rationes subduxisse mihi videantur, qui dignissimas hasce honestissimasque artes, ab aula, à nobilitate, à purpura, ad Scholas tantum, & mediam, cirratamque turbam veluti relegant. Sed ut ad me redeam, quoties animum à cogitatione gravi & solitudine, quae duae sunt nutrices dolorum, abducere studeo, paratius nihil occurit, quam ut jucundissima Musarum consuetudine & commercio fruar. Qui à scorpijs icti sunt, ab ijsdem remedium petunt. Ita qui litteris sumus addicti, sessam tetricis philosophiȩ studijs mentem, ijsdem, sed amoenioribus,sed suavioribus, recreamus. Milites dum in hybernis ac aestivis agunt, nec, vel praelio experiri, vel sub pellibus excubare necesse habent: tamen ijs lusibus relaxant animum, qui militiam sapiunt. Aciem instruunt, hastas vibrant, equos armati conscendunt, conflictus ludicros populo exhibent, & sic à belli munijs feriantur, ut per lusum eadem obeant. Horum exemplo sapientiam à Lycaeo & Stoa in Heliconem & Parnassum deduxi, & serias cogitationes in lusus & ingenij oblectamenta converti. Quid de ijs judicaturum sit praesens seculum, non moror.Commasculavi frontem, & qualiacunque erunt judicia, ἐῤῥίφθω κύβος. Scio equidem & plura me scripsisse ad amicos, & de amicis, à quibus vultum avertit favor publicus, quae hic studio omisi, quia evitare temporum invidiam malui, quam postea deprecari. Quae edidi, talia sunt, ut omnium in ea oculi conjici possint, modo aequo ac recto oculo ea videant. Nam à malevolorum judicijs ne Pallas quidem me aegide sua protegat. Ab Eroticis, quae sola summis vatibus laudem peperunt, abstinui. Iam enim in hac aetate, qua pleraque scripsi, non ipsa res solum, sed & ipsumamoris nomen displicere coepit. Eorum loco Elegias aliquot sacras exhibeo. Illud ultrò fateor, hic illic versus occurrere tenues, nec sani coloris, ut avenam & zizania in meliori fruge. Alia namque pueri, alia viri scripsimus: quaedam laeti, quaedam afflicti: quaedam sponte, quaedam ex aliorum praescripto, & jussu. Et uti in fructibus alius praecocium, alius eorum, quos calor & matura aestas coxit, sapor est: ita & in hoc corpore quaedam cura, quaedam facilitas & negligentia peperit. Tibi, Nobilissime Domine, hoc quicquid est litterarij muneris do, dico, uti-nam virtutum tuarum tam perenne, quam mei affectus cultusque sincerum monumentum. Magnatum mensis etiam fugaces ac horarij fructus apponi solent. Quare, ne minuta haec, sed fortasse oblectantia, despice Pelides iste Homericus inter arma fides & citharam interposuit. Idem facito, & optimo interjungendi genere, inter seria, haec ludicra legito. Vale vir Nobiliss. ac doctissime, & me, quod facis, ama. Lugd. Bat. E Musaeo nostro, Ipsis Idib. Martij. Anno à nato Salvatore cIɔ Iɔ cxxviii.

Ad evndem Author.

MAgne vir, & Batavi celebris tutela Lycaei,

Quo duce Palladiae floruit artis bonos;

Qui genus, & proavos claris virtutibus anteis,

Et landem doctae nobilitatis habes:

Accipe propitio Parnassia munera vultu,

Innocuumque tui protege vatis opus.

Si Venetûm spectasse patres, regumque tiaras

Laus fuit, & magnos visere Borbonios;

Iamque serenatâ Princeps tibi fronte Batavus

Annuit, & tantos pergis amare Deos:

Hoc precor: ut voces inter Regumq́ue, Ducumq́ue,

Cum Musis etiam sit tibi cura loqui.

Casparis Barlaei Heroicorvm Liber.

Serenissimo, Potentissimo, Invictissimoque Principi Carolo, I. Dei gratia Magnae Britanniae, Franciae, & Hiberniae Regi, Fidei Defensors &c.

QVem paci servant Superi, Mars commodat armis,

Et belli studijs vult Soror esse pium:

Quem regni praecepta Parens, exempla Vetustas

Edocet, ac coelo destinat alma Fides;

Accipe regales, Princeps Avgvste, triumphos,

Et facilis Musas sublevet aura meas.

Cum legis effusos in publica vota Britannos,

Haec eadem Belgas dicere crede tuos.

In Batavis scelus est Regem Dominumque creari;

At fas in Batavis sceptra Deosque cani.

Britannia Triumphans, Sive in Inaugurationem Serenissimi ac Invictissimi Principis, Caroli I. Dei gratia Magnae Britanniae, Franciae & Hiberniae Regis, Fidei Defensoris &c. I.

ANglia, quae triplici distinctum murice Regem,

Nec simplex veneraris ebur; cui mitis Ierna

Exuit agrestes animos, & regia Nerei

Arctois famulatur aquis, medioque natantes

Orcades Oceano, & gelidi confinia mundi:

Si qua tuis unquam respondit purpura votis,

Aut meruit diadema coli, placataque terris

Expandit faciles Divûm clementia vultus,

Hunc sacrum tibi crede diem, quem fundit ab Ortu

Laetior, & lentis Pyrois producit habenis,

Nec cupiat mersisse mari, tristique serenum

Tempestate tegi; quem cum subduceret astris,

Destinat augustis rerum Natura triumphis.

Non Regum iam busta queror, Tamesisque dolores

Suggerit, aut nigros perculsa palatia peplos,

Moestaque ferales deposcunt limina taxos.

Propitiae fulsere faces, nec laeva Britannis

Astra meant damnat patrios Saturnius ignes,

Et solijs fatale inbar. Tibi pronus Erichtheus

Annuit, & sociâ fulgens cum coniuge Cepheus,

Atque Ariadneae radiant ad sceptra coronae.

Num chelae posuere minas? num saevus Orion

Porrigit aud acem coeptis ingentibus ensem,

Et munit regale latus? num Maenalis ursa

Antiquo custode caret? Regique recenti

Militat Arctophylax, & tardi cura Bootae?

In plausus coiere poli: quaque adspicit Austrum

Albion, aut Scythicos Thule timet ultima fluctus,

Horridaque arcanis se Scotia saltibus abdit,

Ingeminant sua vota Dij divulsaque coelo

Sit licet, & medium Tellus disterminet axem,

Cum Superis gaudere cupit: nec sola Deorum

Gaudia tanta putat. potius sibi debita credit,

Quae Caroli sibi Numen habet; tantoque triumphans

Esse studet potior, quanto est vicinior ostro.

Quis mihi magnorum penetralia pandere vatum

Audeat, & sacrâ perculsum Maenade pectus

In furias Thymbraeus aget? quis torrida dudum

Labra Caballinis dabit in mersisse fluentis,

Et solitas promittet aquas? dum personat aulas

Irrequieta chelys, sidibusque aptata Latinis

Barbita trans vastos fundunt sua murmura fluctus;

Et concors socijs arridens Belgica terris

Praesumit me vate loqui, regemque creari

Virtutum sine teste verat. Non abnuit amnes

Calliope, cum docta canunt commenta Serenam,

Et Pelusiacae turgent Stilicone Camoenae,

Et Latij cantatur apex, aut templa futuro

Assurgunt Tiberina Duci: seu Mallius annum

Consul init, Geticisque insignis Honorius armis

Grandiloquo praecone tumet; vel laetior aether

Adspicit Arcadium, vel magni fata Probini,

Et decantati trabeas miratur Olybri.

Isthmia Thebanos meruerunt gaudia cantus,

Et palmae laus tanta datur dum classibus Aulis

Fervet, & imperium geminis concedit Atridis,

Maeonidem furor iste rapit. Spectacla Poëtas,

Caesareaeque cient epulae, strepitusque theatri,

Et plausus Caveae, & liventes caede saburrae.

At tu, qui Borei flectis moderamina ponti,

Quem Dominum supplex Rutupinum littus adorat,

Quem Scotus Pictusque colunt, & mixta feroci

Saxone gens; coepto adspira Rex magne labori,

Et Musis da vela meis. sine numine Numen

Cantari cortina vetat, laudesque Deorum

Incoeptat facor ipse Deûm. Tibi stemmate longo

Descendit regalis honos, atque ordine fati

Regna ineant· semper dignus cum fascibus haeres

Nascitur, & simili lassantur prole curules.

Tot Reges veneraris avos; nec sola paternos

Condecorat fortuna lares, tibi sexus uterque

Continuat tam grande decus, Tyrioque superbit

Murice magna parens, Gothico quae splenduit ostro,

Et bellatori debet primordia Cimbro.

Inter sceptra puer graderis, dominosque Trionum

Adspectas, quocunque vides: amplexibus haeres

Oceani terraeque Ducum. tibi basia fixit

Parrhasij regina poli, te sustulit ulnis

Regum prima soror, regum gratissima terris

Filia, & augusti genitrix, nulli aemula, Regis.

At Pater aeternae ramis insignis olivae

Emicat, & triplici frontem superinduit auro,

Et nato nova fata parat. glacialis Ierna

Additur imperijs; nec iam Solvaeïus ultrà

Terminus Albionis, fortique exstructa Severo

Moenia divisi spectant rectoris habenas.

Illum pacis honos, & non violenta potestas,

Et populi secura quies, laudataque regni

Otia, & innocui secernunt regibus anni.

Sic placuit defensa salus; nec iura tueri

Armatae voluere manus; tunc commoda iuvit

Publica, cum ferrum siluit: dum classica nescit,

Tranquilla se mente videt: caelestia lustrat,

Cui tellus sua visa satis: diffundere verum,

Non fasces pia cura fuit: venerabilis unâ

Evicit virtute metum: nil debuit hosti,

Nec placuit post bella fides, tutusque cruore

Libertatis amor; queae duro milite posset

Extorquere ferox, potius tentavit inermis.

Tu fasces ordiris ovans, & posthuma mundo

Sceptra probas, tantoque carens iam Rege Britannus

Vix sentit mutata suae moderamina gentis.

Sic ubi librato fessus subduxit Olympo

Brachia, & effoetis tremuit cervicibus Atlas,

Maximus Alcides humeris nutantia fulsit

Pondera, nec coeli securius alta pependit

Machina, nec tremulos expavit Iuppiter axes.

Aut veluti patrijs ales Titania bustis

Nascitur, & veteris fugientia secla senectae,

Membraque vernanti reparat longaeva inventâ;

Iam capitis plus fulget apex, iam laetior auri

Pingit colla color, selectaque thura Sabaeis,

Et Cilicum redolet messes. stupet obvius omnis,

Et volucrem miratur Arabs. illa ocyus Ortum

Respicit, ac Solis thalamos, rursusque renascens

Inchoat auspicijs primos melioribus annos.

Talis in augusti priscos genitoris honores

Mitteris, & proavûm foecunda morte favillis

Clarior exsurgis Princeps. exultat Elisa,

Pulsaque maiestas Nemetum, magnique propago

Borbonij socijs adglutinat oscula sceptris.

Scilicet in Regis pariter, blandasque mariti

Conspirat fortuna vices, ut regibus orta

Augeat hos iterum soboles, aeternaque crescant

Imperia, & simili decurrat sanguine sanguis.

Illa Tibi patriis reges virtutibus auctos,

Henricosque dabit, quos Martius excitet ardor,

Hesperiisque ferox odijs accendet Enyo.

Hi gladios, Rex magne, tuos, atque obsita longo

Arma situ, residesque acuent in praelia gentes.

Hi ditis vexilla Tagi, Boetimque superbum,

Caesareasque aquilas, spoliisque induta suorum

Agmina, Vangionum petulantem fascibus Istrum,

Pannoniosque ad bella cient. cognata rependet

Damna nepos, nascensque piis ex ossibus ultor

Victa Palatinae repetet Capitolia terrae.

Post titulos, gentisque decus, stirpemque Deorum,

Omnibus favere Dij. tibi Parca futuros

Promisit praesaga thoros, natamque Capeti

Despondit cunis Lachesis. tunc foedus Iberi,

Et regum simulatus Hymen, fictaeque Tonanti

Displicuere faces. risit connubia Clotho

Baetica, & Austriacos fatis expunxit amores.

Omnis in augusto depinxit Gratia vultu

Regales veneranda notas, blandumque tueri

Iussit, & innocuo perfudit verba severo.

Adstitit, & teneras socians Concordia dextras

Vnanimes vovit populos. excepit alumnum

Audaci Bellona sinu, suspensaque patri

Arma ferens strictos placidis pro falcibus enses

Ostendit puero. Cattorum è littore missa

Libertas Batavûm, Hesperijs erepta triumphis,

Accendit Martis rabiem. pro pignore tanto

Explicuit cunctos belli Sapientia casus,

Et lituis praecepta dedit. tunc sanguine iunctis

Promisit faciles ventura in praelia dextras

Cimber, & in primis acuit vagitibus iras.

Quam tunc laeta tuis facies, quae signa futurae

Sortis, & inspectis praesagia legit in extis

Augur, & exceksae cecinit documenta iuventae.

Iam magni praecepta partis, iam iussa modestus

Exequeris, dignumque putas rectoribus orbis

A pueris voluisse regi: mandata daturus,

Ipse capis, quantumque alijs praecellis honore,

Praeferri virtute cupis. cui munera vitae,

Et debet natura diem, submittere sese

Gaudet amor, morumque libens concedit habenas.

Non molles fluxere dies, aut marcida luxis

Otia, vel lentos protraxit inertia Soles.

Non te degeneri Maenas stipata caterva

Accivit comitem, nec vectus lyncibus Evan

Vicit adorandum populo caput. improba nunquam

Vbera porrexit Circe, nec foeda Calypso

Possedit teneros vitijs regalibus annos;

Ipse per umbrosos saltus, & tesqua ferarum

Deduxit invenem genitor, cum roscida multum

Purpureis Aurora genis praeverteret Ortum:

Aut celerem raperent invisa crepuscula Phoebum,

Fessaque Hamadryadum gelidis se conderet antris,

Faunorumque cohors. quoties tibi Delia dextram

Instruxit iaculis, frondosaque Maenala linquens,

Et iuga Taygeti, pharetram suspendit & arcus

Ex humeris. quoties docto venabula nisu

Fixit in aversi fugientia tergora cervi.

Mox spumantis equi fodiens calcribus armos

Antevolas per prata Notos: nunc sistis euntem

Ocyus< & duris inflectis colla lupatis,

Aut gyro properare doces. generosus habenis

Assurgit sonipes, dominique superbus honori

Infremit, atque animos regali à pondere sumit.

Promittit tibi sceptra labor, securaque belli

Tempora venturi quondam praeludia Martis,

Et pugnae simulacra docent. ut torqueat hastam

Consilio librata manus, qua lege machaeram

Stringat, & auratum subnectat pendulus ensem

Baltheus, aut clausos defendat ahenea vultus

Cassis, & invictis maiestas militet armis.

Sic propè Barbaricae Rhodopeia flumina Thraces

Odrysius desudat ovans, & prima capessit

Bella puer, formatque suum praeceptor Achillem

Thessalus, & peltis nascens adsuescit Amazon,

Spartaque primaevos gladijs exasperat annos.

Nec minus Aoniae tanta se condere gaudent

Mente Deae, tacitosque aperit doctrina recessus,

Et solijs sua fata legit: quam blanda vacillet

Excelso fortuna loco: quibus occidat ausis

Imperij surgatque decus: quae tempora paci

Commoda, quae poscant litnos: quos negligat hostes,

Quos metuat mens cauta Ducum; quae foedera solvat,

Quae credat iemerasse nefas; quae causa rebelles

Armet, & audaces frangat Prudentia motus.

Tota per antiquos solers industria fastos

Ambulat, & claris index praeconia factis

Commodat, at vitium regali vindicat irâ.

Suspicitur mentita virum regina, furorque

Imperij, & magnae metuenda Semiramis urbi.

Diligitur Cyri probitas, gravibusque decorum

Moribus ingenium. terret sors ultima Lydi,

Infaustis arsura rogis, & foemina nato

Inferias irata parans, utresque cruenti,

Tergoraque iniustas circum liventia sellas.

Persicus ut Danaum ductor subverterit urbes,

Et fugiens sua fata gemat, miraris, & acres

Thermopylas, Graiûmque duces. non emptor Olynthi,

Non Pellae placuit stomachus, spretorque Deorum

Laomedon. damnas Priami responsa potentis,

AEneamque probas, suppostaque corpora patri,

Et laetae pietatis onus. Tibi rapta Sabinus

Pignora conqueritur, violataque iura theatris

Persuadet promissa fides. quam vilia regnis

Semina, monstravit Tanaquil; quae robora sceptris

Conferat, ac Divûm firmet reverentia fasces,

Egeriae secreta docent. civilia moerens

Bella legis, patrioque undantem sanguine Syllam

Despicis, & laesos parvi Rubiconis ad amnem

Romulidum Latijque Deos. plus causa Catonis

Arrisit, bellansque gener; Pharsalia quamvis

Vexerit immeritis soceri vexilla triumphis.

Iam Gracchos, Mariosque, & fastidire Cethegos

Incipis, & querula subnixos plebe tribunos:

Sed praeclara tenent animos exempla, Camilli,

Scipiadae, Decijque duo, totque inclyta bello

Nomina cunctantes Fabij, punitus Iarbas,

AEmilij, Paulique, duces: patiensque laborum

Annibal, & veteris splendor Germanicus aevi.

Inde per annales, atque ultima secula raptus,

Per gentis monumenta tuae, proavûmque labores,

Romanas aquilas, & formidata Britannis

Arma stupes, magno domitas sub Caesare gentes,

Et totum signis stratum victricibus aequor.

Adspicis iratam Morinûm de littore Thetyn

Ausonios transferre Deos, Tiberinaque longè

Rostra triumphatis Latium confundere terris.

Adspicis, ut Tuscos peregrino gramine pascat

Cornipedes Italûm ductor, tuo scindat aratro

Arva Ligut; victorque tuis det iura Quirinus

Damnonijs: pandat Siculis navalia portus

Iccius, & Latias doleat Sabrina secures:

Quid procul externo bellantem exciverit Albi

Saxona; quae quondam vicinis gentibus irae;

Quid Scotus Pictique fremant; cur improbus ensis

Tinxerit hostiles civili sanguine dextras,

Indigenasque tuos fallax exegerit hospes.

Vt patriae vires magni fregere penates:

Vt serò coïere Rosae, fatalia belli

Symbola, & indomitum placarint oscula Martem.

Prisca Caledonios aperit tibi fama recessus,

Et bellatores populos, inimica Garumnae

Flumina, vic inis erepta palatia Gallis;

Normannique trucis furias, & subruta Cambris

Imperia, & veterum repetentes iura Siluras.

Iam fera Massagetûm soboles, & Concanus atrox

Devictos tibi dictat agros, nec bella rebellis

Desmonij, facinusque probat. tibi reddit Ibernos

Arthurius, dominosque Senus fastidit Iberos.

Hos ubi per populos, aeternaque nomina factis

Ire libet, stimulos illinc tibi subdit Ierne

Bellipotens; illinc pugnae monumenta ministrat

Albion, hinc rigidum Boreae porrectus in axem

Grampius, audaci quae sit fiducia Scoto,

Edocet. Omne tuis aliquid virtutibus addit

Exemplum, formatque Ducem praelecta vetustas.

Quod si prisca suos nesciret pagina reges,

Tu regnis praecepta dares; tu prima regendis

Norma fores populis: tu digni Principis artes

Expedias, firmesque novis subsellia iussis.

Despecit aequales regum tua pupura voces,

At coelo parere cupit; queis flectis habenis

Imperium, subdis Superis, unoque Tonante

Dum minor es, uni titulos submittis Olympo.

Huic regnas, quem regna timent: cui cruda tyrannis

Concedit, pavidique abscondunt ora Nerones.

Nec parere Deo pudor est, cum terra polusque

Parendi sine lege ruant, & tuta perennet

Regia, quam fulcit pietas, & conscius horror

Numinis, ac sacro supplex reverentia cultu.

Sic coelo terraeque places: & sidera Princeps

Blanda refers, precibusque tuis se accommodat aether,

Et faciles in vota Dij. Tua moribus aetas

Mentitur senium, & pleno spectata theatro

Vita fluit, vulgique legit suffragia virtus.

Praecipit ancipites rerum Prudentia casus,

Fortunam ratione domans, & provida sorti

Nil debere cupit. dictat consulta magister

Vsus, & antiqui repetens moderamina secli

Consilijs ordiris opus. Clarissima lux est

Virtutum sub rege novo; nec publica recti

Cura latet, multum teneru sibi spondet ab annis

Vox populi, & oruni praesagua synut ab ostro.

Nec tibi iussa placent, madataque dura regentum,

Quae reges fecisse piget. dum legibus orbis

Exigis obsequium, factis constantibus anteis,

Quòque vocas, rex ipse praeis: nec cuncta licere,

Quae possent libuisse, putas: veniamque nefando

Praetexus sceleri, aut peccans impunè tribunal.

Ius populi commune tibi est: devincit honestas

Vna Ducem civesque tuos: discrimina solum

Maiestas, sceptrumque facit. sic iussa capessunt,

Quos gaudes fecisse bonos: dominumque verentur,

Sed recti sibi lege parem. Quà regibus itur,

Ire times: fasque ese putas, ea posse potentes,

Quae voluisse nefas. Socium te destinat astris

Diva Themis; cunctasque rotans velata per urbes

Lumina, saevi expers odij bladique favoris,

Vltores scelerum districtos porrigit enses,

Librantesque manus. metuit regale vacillans

Caussa forum; preciumque refert, & mitia pressus

Sentit rostra cliens. Tuque ô mansueta Deorum

Progenies, rigidae damnans suffragia legis,

Quae deforme chaos, permixtaque foedera prudens

Distinxti, & placido donasti sidera vultu,

Alternasque neces, & mutua praelia rerum

Digeris, o vasti rectrix clarissima mundi,

AEternique Iovis soboles, Clementia, iusto

Quae distare cupis, violentaque iura moraris,

Hoc miseris sub Rege faves, tranquillaque moestis

Acceleras responsa reis. non ille rigori

Assentit Torquate tuo; lumenque severo

Exposcat perijsse patri. sat longa furori

Dat spatia, ingentesque moras, ne regna ministres

Impetus, aut calidis vilescat regia iussis.

Non avidum poenae, aut diri vindicta cruoris

Accendit praeceps animum; non vilibus acer

Succenset vitijs; aut magnis frena relaxat

Gratia criminibus. formidat Principis iram,

Quisquis amat, materq, metus reverentia sceptri est,

Nec simulatus amor. debellat dextra superbos.

Subiectis facilis. Sic cum sua murmura produnt,

Et pavidas terrent irata tonitrua gentes,

Obstantes feriunt scopulos, Cyclopea nutant

Saxa, ruunt durae celsis de montibus orni,

Parcitur arbustis, pronoque papavera collo

Tuta latent, magnique exorant arma Tonantis.

Stat iurata fides, sua nec promissa refringit,

Nec differre cupit: totâ dolus exulat aulâ,

Fictaque simplicitas, & quae scelerata futuris

Imperijs inhiat rabies, nec iura moratur,

Dum regnum sibi fraude paret. quae spretor Olympi

Dux Libyae, sacras toties periurus ad aras,

Suppeditat consulta, fugit. nec signa triumphans

Inferat in patrios tecum Romane penates,

Intentetque truces ingulis civilibus enses

Perfidus, augustoque Deos postponat honori.

Non animo dispar vultus, non dissona fronti

Pectora: blanda gravi residet sermone venustas:

Nec personatis inservit mobile scenis

Ingenium. graditur gressu veneranda modesto

Celsa potestatis species, & splendida fulget

Stipantes inter Proceres. velut aethere in alto

Nocturnos rutilans praecedit Lucifer ignes,

Astrorumque choros: hunc circumfusa sequuntur

Sidera, & à tanto lumen sibi lumine spondent.

Anget cura vigil census, at mascula foedam

Castrat avaritiam: non mentem effaeminat aurum,

Quae dat iura viris. O quantum iudice tali

Doctrinae succrescet honos; ô quanta Camaenis

Otia, quae steriles iterum revirescere lauros,

Parnasso plaudente, dabunt. En clausa sororum

Antra patent, lentumque invitant praemia Phoebum,

Et pigra se tollit humo mens enthea vatum.

Non fera praeclaris paupertas incubat ultrà

Ingenijs, foedoque iacet sub pondere virtus

Obruta. Tu Batavum Princeps auguste poëtam

In laudes facis ire tuas, stimulumque furori

Subdis, & externo indulges tua nomina Belgae.

Nec regni spatia ampla tui, nec semina belli

Prima canam. coepti decurrat carminis ardo

Imperij momenta tui, librataque magnis

Consilijs praecepta ducum. Nam maxima quamvis

Expendas arcana prior, tamen aequa monenti

Auscultas, fidique probas consulta Senatus.

Ille gravis senio, & sceptrorum fata revolvens

Regni libratonus, regisque negotia secum

Dividit: ille leves caecae Rhamnusidis iras

Negligit, ingentes superat: iam classica paci,

Iam pacem praefert lituis. Sic flectis habenas,

Sic fati modus in sceptro est. Si numina spernat

Impietas, & sacra Deûm, tu vindice poenâ

Exigis officium: si credulus occupet error

Incautum, meliora doces. non succubat armis,

Aut rigidis mens recta minis, sed vera monenti

Submittit sua sensa fides. Ignobile si te

Vulgus amet, crescis modicè popularibus auris;

Si queritur, sprevisse tuum est. Si bella coactus

Aggrederis, mogis illa times. tutissima res est,

Bellorum metuisse vices: si debita miles

AEra petat, leni recreas aeraria censu,

Nec sordes erectus amas. non pagina fisci

Iniustas tibi scribit opes, aut sanguine gaudet.

Supplicijsque frui, miseri vel funeris optat

Exuvias servare sibi; generosa putantur,

Quae dat lucra favor, nec rex vectigal amabis,

Quod plebs moesta dabit. tecum communia Princeps

Gaudia, communes gemitus & commoda sentit.

Quae capitis fortuna, sua est; surgitque caditque

Cum rectore suo, atque unâ se sorte tuetur.

Nulla tibi iratae rabiem Lucretia dextrae

Imputat, aut castae dissolvit vincula zonae

Virgo dolens, nunquam sceleri vis praebuit ansam,

Acrisiusque tuo Danäen semovit ab auro,

Regalesque preces timuit: te vindice servat

Iura thorus, thalamusque fidem. nonaria nunquam

Inclyta fallaci subijt palatia gressu,

Aut solium sinus abscondit: non purpura fuco,

Non Veneti innuptae fasces, non mitra puellis,

Aut emptis grandes trabeae cessere capillis.

Salve magna Patris soboles, venerabile sceptris

Exemplar, Tyrio numen sub murice fulgens,

Illustris pietatis apex; cui pectore in uno

Omnia nascentis regalia dona tiarae,

Virtutumque choros coelestûm cura recondit.

Scande triumphales, Rex augustissime, currus,

Purpureamque apta chlamydem, praereptaque fratri

Fato sceptra cape, & sacrâ sublime coronâ

Cinge caput; celsam gemmis abscondat Hydaspes

Caesariem, rutilent virides in fronte smaragdi,

Et ditis spolia Oceani, baccaeque nitentes

Intextum radijs vincant fulgentibus aurum.

Vndique concurrunt populi, fervensque viator

Ad Tamesin molitur iter, fremituque secundo

Colligit ipsa suas animosa Britannia voces,

Iamque timet privata loqui. conspersa videres

Strata viris, pulchras alto de culmine passim

Despectare nurus, intentaque matribus ora,

Membraque Erythraeos inter speciosa lapillos.

Colligit aequaevos aliquis sibi Principis annos,

Et confert iuvenile decus, pudibundaque virgo,

Quem veneratur, amat; spernunt exacta loquaces

Secla senes, facilesque colos & pensa sororum

Hunc gaudent nevisse diem, quo prisca Stuarti

Progenies magno decernit frena nepoti,

Tergeminamque uno claudit sub numine gentem.

Exeat hic mundi populis illustrior annus,

Quem regum celebrant thalami, sacraeque tiarae,

Et regni commendat honos. Vix lilia claris

Miscuerat Cytherea rosis, flammisque Tuaedae,

Et peregrè Paphijs exarsit Sequana tedis:

Succedunt Veneri trabeae, discussaque fasces

Flammea nobilitant, dominasque augusta secures

Arripit, & patrio maiestas commodat orbi.

Plausibus accedunt Superi, radiansque corusco

Lumine Phoebaeo iam cum splendore nitorem

Confundit diadema suum. lux clarior astris

Emicat, & totum nebulis absolvit Olympum

Hoc saltem Natura die: dum sceptra parantur,

Cuncta nitent, maestisque carens iam nubibus aër

Adversos monstrat Rutupino è littore Flandros.

AEolij ponunt fremitus & murmura fratres,

Nec Boreas pro more furit: pacata quiescunt

AEquora nec parvas Aquilonia flabra flagellant

Hebridas, aut timidae latus implacabile Thules.

At Thetys toto passim circumflua regno

Caeruleum Tritona vocat, vocat ille natantes

Naiadas, & medijs grandaevum Nerea poscens

Orcadibus, tremulis mulcet vada caerula caudis,

Rectori gratata suo. Plus sidera spondent,

Et cunctis, Auguste, tibi iam mensibus aether

Annuet, & quamvis obliquo tramite currat,

Dextra tamen facilis promittit Signifer astra.

Inchoat aethereos Aries fulgentior ignes,

Imperij fax prima tui, Phryxaeaque purgans

Vellera, dum paribus motum discriminat horis,

Vult omnes parere tibi. cum surgit ab Ortu,

Te Tauri frons laeta videt, dorsoque micantes

Pleiades arentes humectant nubibus agros,

Et moestis dant pocla satis. Cum Castore Pollux

Augurio meliore favent, & gaudia iuncti

Adgeminant ventura tibi. serventia Cancer

Brachia Phoebaea expandens cum lampade, regni

Expandit decora ampla tui; Solemque moratus,

Successus urgere tuos velocius ardet.

Leniet ipse suas Nemeae Leo torridus iras,

At bellis fomenta dabit, nec saevus anhelo

Eludet Cererem latrator Sirius aestu.

Mitius ingenium Themidi est, quae sedula custos

Iustitiae validis firmabit legibus urbes,

Et credet fraudasse nefas. haec lancibus aequis

Librabit cum iure diem, noctemque diebus

Exaequans, solo vitium distinguet honesto.

Scorpius innocuae littus vitabit Iernae,

Nullus viperea nocuit cui sibilus aurâ;

Non homines diris laedunt afflatibus hydri;

Laetaque tardigradus perreptat gramina buso:

Aut mala sublimi suspendit aranea tecto

Daedaleum subtilis opus. Tibi spicula Chiron,

Et pharetras arcusque parat, quibus occidat Astur,

Victaque Cantabricae submittant arma phalanges,

Et domitus mansuescat Iber. quae stella Decembres

Asperat, & reduci minitatur sidere, tali

Mitescet sub rege Caper; nec Aquarius undas,

Aut in te gelidos armabunt frigora Pisces.

Sic parent Convexa tibi, Superumque favori

Consociat se terra parens. Submittit habenas

Scotus ovans, gens clara armis; duramque subactâ

Pauperiem virtute domans, tua milite duro

Et nunquam timidis munit tentoria castris

Bellatrix geminas alto de vertice gentes,

Quas Boreae pars una truces, pars altera mites

Adspicit, ad tantae poscit spectacula pompae

Grampius, & patrij gaudens primordia regni

Commendat, priscumque decus. quique innatat undis

AEbudum populus, totum tibi mancipat aequor,

Pugnacesque manu; & quamvis saeva Trionum

Littora perpetuis damnet natura pruinis,

Dissolvunt tibi triste gelu, laxatque recessus

Vesta suos. veteres Pictus tibi devovet urbes,

Et famulas fert Tina rates, nec Cimbrica rursum

Sceptra petat. Sparsos generosa Britannia fasces

Colligit, atque uni gestit submittere regi.

Hic tibi lanigeras videas mutare bidentes

Vellera; & excelsas protendere brachia fagos.

Hîc stannum tibi vena vomit, pallensque metallum

Eruit, & terrae scrutatur viscera fossor,

Nec fallit, te rege, labor. Tibi Cambria messes

Foecunda tellure dabit, nec Saxonis ausa

Ore loqui, damnat peregrinae verba loquelae,

Inque tuos prisco plaudit sermone triumphos.

Turgida sed Tamesis vicinis ostrea ripis

Exspuit, & magnae velox allabitur urbi.

Scilicet hi pariter te Constantine penates,

Et Carolum genuere, Deos; haec regia mundo

Intulit Augustos, aequataque nomina coelo.

Vos quoque queis Scythicae praebent cunabula gentes,

Massagetaeque truces, animos victusque ferarum

Exuitis, Dominique favens adsuescis Iverna

Mitibus imperijs. illi donaria cervos

Mittis, & aërij coelestia munera mellis,

Insontis documenta cibi. tu reptile virus

Exuis, & toto proscribis toxica regno,

Ne nocuisse queas. Admittit frena tuorum

Occasus, fessusque tuis, Rex magne, sub undis

Occultat Sol prnus equos, quà Virginis ora

Excipit indigenas sub te rectore Britannos.

Te supplex Aurora colit, ditesque Moluccae,

Quò classes abiere tuae. sic clara per orbem

Fama volat, geminoque occurrit gloria Phoebo.

Gallia regali coniungens sceptra cubili

In tua concordes aptat praeconia voces.

Consentit Tamesi Ligeris, Sabrina Garumnae,

Invitatque Ararim, Picto gaudente, Tuaeda.

Accedit Rhodanus, Dominaeque superbus honore

Laetitiae dat signa suae; nec Sequana ripis

Contentus rapidis Londinum advolvitur undis.

Te consanguineo venerantur Balthica nexu

AEquora, magnanimusque Getes. tibi Cimbrica Thetys

Vota facit, repetensque tuae connubia matris,

Cognatasque faces, tecum communia tentat

Praelia, & ad placidum disponit castra Visurgim,

Caesareasque accîdit opes. Iam Rhenus & Albis

Exiliunt: nondum victi plausere Batavi,

Nassovijque duces, infractaque pectora, Belgae.

At genitor, tali qui successore Deorum

Alloquio, & superûm fruitur felicior aulâ,

Quam laetus suâ regna videt, quàm Celtica gaudet

Foedera firmari thalamis, spretosque hymenaeos

Displicuisse Iovi. Fortunatissime Regum,

Terrarum sublime caput, sublimior illis,

Immensi pater Oceani, Tithonia vive

Secula; nulla tuas violet fortuna tiaras,

Sera thorum Lachesis: succrescant regia mundo

Pignora; sceptriferos fundant palatia natos;

Borboniosque duces, bellatoresque Stuartos

Parturiat Regina tibi: Solatia Belgis

Suffice: magnanimae reddas erepta sorori

Imperia: Austriacis finem decerne triumphis:

Atque iterum extremas feriant tua fulmina Gades.

Manes Avriaci, Sive in funus Illustrissimi ac Invictissimi Principis D. Mavricii, Principis ac Domini Aurantiae, Comitis Nassaviae, Cattimeliboci, Viandae, Dietsiae, Meursiae, Burae, &c, Epicedium. II.

SIdera Belgarum socijs contraria terris

Neptuni terrent populos, & foedere laevo

Errabunda truci concurrunt lumina vultu.

Nec victi Superûm placarunt numina Boij,

Et caesae ingentes animae: non pulsus avitis

Sedibus, & patrio Nemetum de limine Princeps:

Fatalesque vices Batavûm: non funera magni

Regis, & attoniti rapto rectore Britanni:

Et quae plura ferox nuper portenta cometes

Prodidit, & diris praecîdit stamina fatis.

Omnis in Auriaco crescit dolor; & sua damnans

Gaudia venturos praesentit Belga labores;

Dum tanti Ducis arma iacent; nec ahenea cassis

Cingit honoratam media inter proelia frontem,

Aut Marti dat iura suo, nec foeta triumphis

Gloria devictum prorsus sibi spondet Iberum.

Ex aequo sors illa nocet: nec simplicis umbram

Funeris urna capit. morimur cum Principe cuncti,

Et patriae ruit alma salus. decessimus omnes,

Et bustum commune sumus; nec publica tantum

Nomina luctus habet; potius privata dolemus

Augustos pia turba rogos, & proxima letho

Agmina ferali trahimus suspiria planctu.

Occidit Hesperiae terror, spretique Philippi

Opprobrium, & manes dudum satis ulta paternos

Dextera; cui niveis toties invecta quadrigis

Inclyta devictus patefecit gloria portas.

Nec laudem morientis habet, bellove cadentis

Cantaber; aut tantos potuit sperare triumphos

Dux Italus. Soli excellens prosternere fortes

Dij valuere caput; nec victis debita terris

Vna triumphanti cessit Victoria coelo.

Succubuit Mars ipse viro, quem cedere ferro

Saepius, & pressis aciem diffundere castris

Vidimus audaces Batavi; nec rectius ensem

Bellonae strinxere manus. Coelestibus armis

Pugnaces cessere minae, tantumque supremo

Concessum superare Iovi. Regnator aquarum,

Et magnus Belgî domitor, tot nomina laudum,

Victricesque aquilas uni submisit Olympo,

Armorum bellique satur. seu fata vocarunt

Emeritum, terraque omnes explevit honores;

Seu gravis ira Deûm est. Poteras non clarior ultrà

Magne Heros vixisse tuis, nec dignius unquam,

Non victâ virtute, mori; dum personat orbis

Militiae documenta tuae, geminoque sub axe

Attonitas feriunt felicia classica gentes.

Iam spatium meritis aliud, iam sidera deerant

Altera, quò victor proprios deducere Cattos;

Aut immansuetos possis transferre Cheruscos;

Aut socium Tamesi Scotum; vel fervida Celtae

Pectora, & infracto braccatas corpore turmas.

Nec voluit superesse manus, quae fessa laborum

Quadruplici tumidas meruisset cardine lauros,

Et famae complesset opus. Spectaverat Auster

Pacatum, nostris captivum classibus, aequor

Ferre iugum, & Batavis Chilen ardere favillis.

Malbarici patuere sinus, Phoebique cubile

Illius auspicijs missus compresserat hospes,

Et thalamos Aurora tuos, & torrida flammis

Littora: quà rapidâ stipatus Maenade Liber

Invida praedixit nostrae commercia terrae,

Quasque mari portamus opes, venturaque serò

Carbasa. Terruerant gelidum quoq; transtra Booten,

Extrà anni Solisque vias: ubi verba fretumq́ue

Nassavij aeterno servat sub frigore Thetys.

Scilicet hac hosti brevior tentata nocendi

Semita, & Eoi quaesita potentia regni,

Quà glacies & dura aditus natura negavit;

Nec sequitur Cancri damnatus finibus AEthon.

Hoc totum potuere rates: nec vincere terrâ

Sat fuit, Oceanum, medioque natantia ponto

Regna capit Nerei soboles; subiectaque nobis

Alterius convexa poli. Ductore sub illo

Conveniunt gemini sceptris communibus Indi;

Iunximus Europam Numidis, Asiaeque potenti

Battaviam: Gangi frenatum littore Rhenum;

Ipsam Helicen cum Solis equis: commercia Nigris

Invehit in Vahalim; & toto volitantia mundo

AEmula Romanos transcendunt carbasa fines.

Nec tamen antè Duci nascentem subdere Solem

Cura fuit, quàm tuta domi fortuna stetisset,

Limitibusque exisset Iber; quam pristina rusus

Reddita libertas patriae, depulsaque Baetis

Imperia, & sacro quaesitus nomine lictor.

Iam tum Tarpeij tenebris immersa Tonantis

Emicuit veneranda fides: nec purpura nobis

Amplius ignavi persuasit numina ligni,

Et cultum sine mente Deum. pia semina laudum,

Virtutumque exempla dabant generosa parentum

Nomina, Nassavioque insignes Caesare fasti.

Iam puero Martis rabies, hostemque premendi

Ardor erat, galeaeque micans in vertice fulgor,

Et procul adverso nutantes flamine cristae,

Et fremitus spumantis equi, strepitusque virorum,

Tympanaque in medijs spirabant praelia campis.

Armabat ballista manum, gladiumque peritus

Stringere, & edoctam Threcum praecepta machaeram,

Ibat in hostiles cuneos. lituique tubaeque

Pugnandi fomenta dabant. Haec sola voluptas,

Inter pugnaces gressum librare maniplos,

Et mixtos linguis populos. Iam iussa phalanges,

Et leges acies capiunt; iam nominis horror,

Ipsaque maiestas animos, atque effera duri

Militis ora tenet. poterat regnare silendo,

Et nutu Dictator erat. Nec gloria belli

Expectare virum voluit. Praetexta triumphos

Adspicit, & rudibus Mavors se ostentat in annis,

Praesagus tantorum operum laudisque futurae.

Altera Troia dolis capitur, primique laboris

Praemia cespes habet. Voluit se vincere demens

Hostis, & invictis infert fatalia muris

Pondera laevus Iber. stupuit fortuna, suumque,

Cum vicit, laudavit opus; ne Graecia felix

Sola foret, frandisque suae praeconia ferret.

Nec tantum placuere doli, fallaxque iuventae

Commentum, nostroque Sinon sub sidere natus:

Plus acies, plus dextra valent, pariterque Philippum

Et virtus domat, & ratio, fortuna laborque,

Visque favens Superûm: nec Belgis sufficit uno

Victores audire modo. Tu conscia rerum

Dic mihi Calliope, (neque enim sine numine Divûm

Vicimus, aut tantos fas est memorare labores)

Dic acies, actasque animis in praelia gentes,

Oppida victa manu, captivas classibus undas,

Victores Asiae populos, & subdita Cattis

Littora, & hostili manantes sanguine terras.

Post scelus Hesperium, patriaeque infanda parentis

Fata, Britanniacum ratibus contexerat aequor

Cantaber, & magnam debellaturus Elisam,

Pleumosios Morinosque inter spe vicerat hostem.

Cui veniens paucis Batavum manus obvia transtris,

Fluctivagas acies, totique minantia ponto

Castra Caledonijs Thulesque illisit arenis.

Pinus ubi, laceraeque natarunt aequore puppes.

Post etiam accensas Arctoo milite Gades,

Et flammas Tartesse tuas, spoliataque ditis

Regna Tagi, & vacuas Eois mercibus alnos

Vidimus, & victam claro certamine Calpen:

Tunc cum belligeras illi subijsse carinas

Cerneret Oceani quondam regnator Iberus;

Nec posset superare domi: cum proxima regi

Littora Baeticolae magnis Heemskerkius ausis

Vreret, & fractas audaci Marte carinas,

Disiectasque trabes adversus cerneret Atlas.

Haec pacem tum bella dabant. sensitque superbus

Velleris aurati fatalia tempora custos,

Et timuit bellare diu. Nos classibus ultrà

Ivimus, &, medium quà Sol disterminat orbem,

Vicimus, ut spatijs axes contingeret aequis

Auriacae virtutis honos. Nos arva priorum,

Et Fortunatas illo sub Principe terras

Pressimus, & puppes cantatis fiximus oris.

Sed pelago me terra vocat. Sat maxime ductor

Tempora rostratâ tibi fulgent vincta coronâ.

Altera Nassavios quae cingat laerea crines

Texitur, & fusos toties testabitur hostes.

Dic clades Brabante tuas, dic nobile lethum

Varaxi, caesosque duces, dispersaque campis

Funera, stillantes fumanti sanguine cristas,

Membraq; trunca virûm, & squallentia corpora tabo.

Flandria, cui sero semper memorabitur aevo

Altera lux Iulî, quantas in littore strages

Spectasti, minus aequa tuis; cum compede vinctam

Hesperiam, & totas traheret post terga phalanges

Victor Arausiades; patriae cum tota perire

Debebat, vel stare salus; & Belgica concors

Hostili conclusa solo pendebat ab armis.

Hinc fluctus, hinc saevus Iber, vel laudis amorem

Suadebant, vel foeda trucis ludibria ponti.

Causa Dijs placuit. favit pugnantibus aether,

Nec Titan infestus equis. Iam vincere Flandros,

Iam nostros fortuna videt. Iam cedit Iberus,

Iam Batavus. nutat Mavors ferrum inter & enses,

Nunc alius, nunc rursum alius. spes neutra triumphi est;

Ancipitisque diu coelum discrimina belli

Dividit; ingentes donec dux Belgicus iras

Colligit, & sparsas capto rectore cohortes

Occupat, & caesos Alberto Caesare manes

Vlturus, magno inferias macta vit Adolpho.

Quid mihi Pellaeum iuvenem grandaeva vetustas

Obijcis, & vistas discussis moenibus arces,

Sidona, magnanimamque Tyrum? quid Persica iactas

Agmina, quid vasto metuendum corpore Porum

Illius cecidisse manu? licet impiger Hellen

Spreverit, & rapido terrentem flumine Tigrin,

Mauritio minor ille fuit: nequi tantus in arma

Ivit ovans Macetes. Asiam vicere sarissae.

Imbelles vis docta viros. nos miles Iberus,

Exercet, fertque arma armis non dissona Vesper.

Cesserit Euphrates illi, nos vicimus aequor;

Ille Scythas, mollesque Arabas, desuetaque bello

Nomina Bactrorum, & diffusos finibus Indos;

Nos, qua terra patet, Solem Batavosque sub uno

Clausimus imperio. Nos duri cornua Rheni

Fregimus, & Mosam pariter Vahalimque Sicambris

Vinximus, atque istos longè superavimus amnes.

Auxit Nassavias superata Daventria laudes,

Accessitque prior titulis Zutphania nostris.

Das fasces Neomage duci: das praemia belli

Hulsta potens: tantisque etiam Stenovice triumphis

Adderis, & celsam vinci potuisse Covordam,

Obsessamque iterum vinci haud potuisse Covordam,

Vidisti, Frisiae columen. Nec montibus haesit

Tutior, aut Dominum Getrudisberga Philippum

Passa diu, precio venales reddidit arces.

Mox quoque non victae pers ecula multa Groningae

Maenia celsa ruunt, aquilasque & iura Leoni

Caesarens submittit apex. Iam foedera poscit

Meursia, iam domitas adportat Berka secures,

Et veteres parent Salij. Bresordia pacem

Mutato rectore capit: nec iungere dextras

Grolla timet, regique cupit validissima vallo

Linga nihil debere suo. Quàm Gravia vellet

Se vinci potuisse prius, metuendaque Slusa

Toxandris; tunc cum celeres in bella triremes

Mitteret, & Boreum terreret Spinola pontum!

Tu quoque, victa licet, nostris accede trophaeis

O victrix Ostenda diu; quam tertia messis

Cantabricos vidit spernentem impunè furores;

Nec totam potuisse capi. das frusta Philippo,

Dumque perisiam facta minor, nova moenia condis,

Totque urbes ex urbe trahis. Spectate nepotes

Ilion in Morinis. Haec nobis altera surgunt

Pergama, nec solis illudit Troia Pelasgis.

Vrbs iacet ad Vahalim, priscis celebrata salinis,

Bommela, Mendozae opprobrium & fugientis Iberi.

Vindicat obsessam Auriacus, clarusque triumphis

Inclyta laurigeris attexit gramina sertis.

Victorem conspexit hyems, & frigore duro

VVachtendoncha ducem patitur. divenditur aere,

Et cinctum gemino mercamur flumine castrum.

Iuliacum vis ista domat, geminisque petitum

Principibus litem Batavo tutore diremit.

Vltima Nassavios explevit Berga labores;

Nec timuit secura minas, & subruta furtim

Moenia fallaci Liguri. Concedimus hosti

Nil praeter pugnae spatium. quo prima locarant

Castra loco belli Proceres, hac parte steterunt,

Et tumulum posuere sibi. concurritur armis

Cominus, & solo libertas sanguine tuta est.

His titulis bellator ovat, nec nomine ab uno

Emeruit famae precium. Non clarius unquam

Alta triumphali scandit Capitolia curru

Cimbrorum domitor; vel qui Pellaea Quirine

Sceptra dedit. Nunquam dominas comitata curules

Iustius Ausonijs fremuerunt agmina portis.

Intereà, dum tanta Heros praeconia laudum

Congerit, & domito placatur vespere Mavors,

Non semper fera bella placent, sed reddum astris

AEthereas arces, superûmque ingentia tecta,

Et circumfuso pendentia fornice templa

Mente capit, quas Tycho sagax edisserit artes,

Quas Belus, quas prisca Pharus, vel caelifer Atlas,

Brachmanumque scholae, vel doctae Cecropis arces,

Quasque syracusius formas inscripsit arenis.

Vt nova, & antiquis oracula dissona seclis

Edat, & ardentem sistat Copernicus aethram;

Terrarumque globum, magnaeque habitacula Vestae

Audaci ratione rotet, totumque profundum

Verset, & haec celso suspendat pondera coelo.

Nunc Pallas, nun arma iuvant. nunc sidera fulgent

Explorata Duci; nunc terras milite subdit,

Quasque domat, metitur aquas. stant ocia coelo,

Fella solo, placidusque suas in cortice pugnas,

Nec nocitura videt tenerâ certamina chartâ

Mars pater, & doctos miratur surgere vallos,

Et scriptas folijs acies: seu cornua campis

Stare volet, seu signa ciet contraria Mavors,

Aut peditem circumdat eques, cuneosque reducit,

Aut laxat Bellona suos. Sic tempora quondam,

Et malè currentes Romanis reddidit annos

Caesar, & Ausonios scripsit post praelia fastos.

Sic Macedo positis clypeo paulisper, & hasta,

Troiugenûm Dolopumque manus, & Dorica lustrat

Agmina, pugnandique capit de carmine leges,

Bellandique modos. O quam ventura stupebis

Posteritas, cum nascentes in secula libros,

Nassavioque duci scriptos miraberis orbes!

Ille ducum domitor, victus cui paruit armis

Hesperus, atque oriens inravit foedera Titan;

Qui Tartessiacas flammis ultricibus oras

Terruit, atque alio posuit victricia mundo

Signa, nec Austriacos timuit damnare furores,

Inter bella docet. validas qui verterat arces

Miles, & Hispanis aspersit coedibus aequor,

Scripsit, & imbelles etiam secessit in artes.

O rerum fatique vices, atque invida terris

Iussa Deûm. nimium superis tu Belgica tellus

Visa potens. moritur patriae spes omnis, & omnis

Gloria Cattigenûm: docuit qui cedere Rheno

Baetin, & ad Phoebi suspendit limina lauros.

Libertas perculsa stupet, sequimurque feretrum

Exanimes Batavi, compressaque pectora luctu

Solamur lachrymis. intonso crine Sicamber

Ambulat, & querulo Valachri sua murmura ponto

Ingeminant. Frisiis gemitus in vultibus haerent,

Nec Flevus sua damna tacet. Germania sorti

Hoc dolet accessisse suae, cunisque superba

Principis, in tanto deponit funere fastum.

Iam Rhodanus, nostrisque olim defensus ab armis

Sequana, per vastos trudunt sua flumina fluctus,

Et solos nos flere vetant. Iam tristis Ierne est,

Quaeque Caledonijs frigent in saltibus urbes,

Communisque memor generosa Britannia belli.

At vos, Adriaco iurantes sceptra profundo,

Ad Belgas properate, Patres. Pars foederis haec sit,

Condoluisse malis.Tuque invictissime Regum,

Terror Hyperboreae gentis, gelidosque triones

Et Moschum, Gustave, domans, dum proelia victor

Conficis, & pulso nescis concedere regi,

Tantisper te redde tibi; dum luxeris orbum

Mauritio Batavum, & sociae dispendia gentis.

Heu quis ad Indorum populos, ad littora Gangis,

Memnoniamque domum tam clarae nuncia mortis

Deferet? ereptum te nobis, maxime rector,

Audiet Euphrates, & conscia nominis Helle,

Ingentisque Asiae domitor, veterisque Iugurthae

Imperia, & faciles nobis Carthaginis arces.

Te quoque, sis licet hostis, Iber, miserescere tantis

Posse reor damnis. Docuit te praelia princeps,

Et multum hac virtute sapis. dum plurima perdis

Oppida, quod reliquum belli inclementia fecit,

Iam discis servare tibi. quo Marte perisses,

Iam perstas, Martemque pari Mavorte fatigas.

Hoc cessent, precor, arma die, lituique priores

Dissimulent in morte iras, ne barbara manes

Classica sollicitent, dum versis ambulat armis

Miles, & ingenti tumulus decernitur umbrae.

Magne Ligur, non iam clades haec dextra minatur

Bellatrix, nec castra locat contraria castris.

Securo spectare licet. si displicet hostis,

Qualis ad obsessum risit tua fulmina Zomam:

Tu ducis officium, tu docti militis artes,

Atque hostem discerne tuum. Laudabis in illo

Invitus, quod amare nefas. hoc Belgica, dices,

Emicuit ductore diu, regisque perosa

Iussa sui, veteres armis victricibus iras

Vlta fuit, tantoque sui stetit obside fati.

At tu Nassaviae gentis, magnique parentis

Gloria, bellatrix anima, & iam debita coelo

Progenies, prisco dux exaequande Camillo,

AEmule Scipiadum, iam libertate reductâ,

Et debellati spolijs Orientis onustus,

Totque ducum exuvijs, infer coelestibus astris

Emeritum bello caput, & quà despicit orbem

Maximus Alcides, & nomina nata triumphis,

Addere sideribus sidus. tibi saevus Orion

Cedit, & Arctoas custos Erymanthidos ursae

Pandit spontè fores; sua carbasa porrigit Argo,

Certè alium vectura ducem. tibi fervida coeli

Regna Cleonei despondet stella leonis,

Et retrò vult ferre gradum; nec triste minatus

Pronior Australes vergit Capricornus ad oras,

Indigetemque invitat ovans. quacunque micabis

Parte poli, domitas isto sub sidere terras

Adspicies. si servet Eos, fumantia sub te

AEquora, & infestae flagrantia transtra Malacae

Discutient fulgore diem. si displicet ortus,

Occiduique placent augusta palatia coeli,

Hic tibi magnanimo tellus iuventa Columbo

Hesperias monstrabit opes, & dedita nobis

Moenia, Sacratosque sinus. si vergis ad Austrum,

Amstelio cernes nuper freta pervia Tiphy,

Scriptaque Mauritij longinquis nomina terris.

Si legis Arctoi glacialia sidera mundi,

Hic quoque constructas Batavûm mirabere villas,

Et populi monumenta tui, duroque perustam

Frigore Neptuni sobolem. Sed mitia si te

Astra vocant, placidosque inter censeberis ignes,

Quà tenet inclusos habitabilis orbita Belgas,

Et dextrum ferit umbra latus, devicta videbis

Oppida, disiectas acies, belloque cadentes

Egregias heroum animas, nec inulta parentis

Busta tui, foetam spolijs pendentibus Hagam,

Placatum Vahali Rhenum, desuetaque regem

Imperia, & patrijs firmatum legibus orbem.

Nos cives, pia turba, tui, iam publica luctus

Argumenta damus, votisque reposcimus umbram,

Praecipitesque colos querimur. Te Fama perennis

Per terras pelagusque vehit, suppostaque nostris

Littora littoribus; quaque explicat aureus aether

Templa Deûm, vastosque expandit Iuppiter axes,

Clangenti canet arma tubâ; nec tanta silebunt

Bella prius memores Belgae, quam flumine verso

Irriget Hollandos Athesis, Sabrina Sicambros,

Parrhasiisque iugis Tanais delapsus & Indus

Mutato Batavas pulsabunt littore terras.

In Manes Auriacos Casparis Barlaei Epigramma Constantini Hvgenii equitis.

RIsimus has inter lachrimas; ignoscite Cives,

Gaudia nec vobis invidiosa loquor.

Risimus. hos nobis lugendi docta voluptas

Exprimis, hos plausus ingeniose dolor.

Quae mihi Barlaeîo praeeat suspiria planctu

Praefica, quae grandes effleat ore modos,

Vt veter arridere, pius de Cive poeta

Factus, & in grandes mollis utrimque modos?

Non decet alba bonum facies in funere civem,

Lectorem facies non decet atra tuum,

Hinc dolor, hinc lauti luctus, & gratia flendi

Afficit, ancipitem quo feriare magis.

Pace tuâ, Barlaee, subit gaudere gementi,

Vt subit à gemitu gratior urna tuo.

Qui me flere velis, fletu minus ora venusto

Infice, tam comptè qui iubet, ille vetat.

Vos tamen ut, magni Manes, flevisse libenter

Arguar, in fletus invoco porrò meos,

Sed Batavos fletus, patrij lamenta doloris

Conscia, de tali languida verba sinu.

Qui male plorantes sequitur pudor, esto Batavûm,

Vix rubor humentes afficit iste genas:

At bene lugendi sequitur quae gloria vatem,

Hanc Barlaee tibi cedimus, una tua est.

Ad Illustrissimum Principem Fredericvm Henricvm Principem Auriacum, Comitem Nassaviae, &c. Gubernatorem Gelriae, Hollandiae, West-Frisiae &c. Gratulatio Panegyrica.

Illvstrissime princeps,

Facit contemplatio, sensusque publicae felicitatis, ut quos honores divinis pariter, &

humanis consilijs summos adeptus es, Tibi gratulari audeam, eâ oratione, quae nullinostratium invidiosa, exterorum nullis, praeterquam hostibus, ingrata esse potest.

Vti enim ad hoc maximae dignitatis, & imperij fastigium, non ambitio Te, aut luxuriantis

fortunae caecus favor, sed perspecta Belgarum populo virtus, animique fortitudo, & gentis

Auriacae ingentia merita evexerunt; ita nulli grave esse potest tanti nominis tui incrementum,

nisi cui expedit sine rectore esse avitae libertatis vindicem Rempublicam. Etenim post noctem,

quam penè supremam habuimus, defuncto fratre Principe, novum sidus illuxisti, cujus ortus, quasi

novi Solis, lucem caliganti patriae reddidit, & publibi moeroris invisam

tempestatem subita serenitate discussit. Vt dubium sit, utrum major fuerit conceptus ex morte

Invictissimi Herois dolor, an ex hisce imperij tui auspicijs commune gaudium. Certè paria sint

oportet. Nec dispar esse potest occidentis, & nascentis virtutis aestimatio. Et ita nobiscum

comparatum est, ut quorum bonorum jactura dolemus quam maximè, eorum accessione, quum summa illa

sunt, gaudeamus non minus. Quantum enim in Fratre amisisse nos fatemur, tantum in Te recuperasse

certa animi fiducia credimus. Vt si sub illo floruit inclytum Foederati Belgij imperium, sub Te,

quam adeptum est securitatem, & gloriam, porrò inviolatam conser-vabit. Non

poterant profectò Potentissimi Foederati Belgij Ordines sapientius tantarum rerum momenta

moderari, nisi ut in eadem domo familiaque Imperij vires remanerent, cujus nomen colere

venerarique assuevimus, & in qua salutis ac praesidij nostri firmamentum ac robur omne

fato quodam repositum fuisse videtur. Fuit illa Nassaviorum domus, coelitus delapsa progenies ad

Imperia Belgarum; quae primum Belgio universo Praefectum dedit Engelbertum Nassavium propatruum

tuum, cujus ductu quum res maximas in Gallia, Flandriaque gessisset Caesar laudatissimus

Maximilianus, florentissimis eum Belgij nationibus praefecit. Quem secutus Henricus Nassavius,

Engelberti è fratre nepos, non solùm potentissimo exercitui Caroli Quinti Caesaris in Gallijs

dux praefuit, verum etiam Brabantiae universae, aliarumque Provinciarum,

ejusdem Imperatoris nomine, gubernacula tenuit. Nec minor laus fuit propatruelis tui Renati

Cabilionensis, Arausionensium Principis, Hollandiae, Zelandiae, Frisiaeque

gubernatoris, qui postquam Gelriae ducatum Caroli Caesaris imperio adjecisset, felcissimos

blandientis fortunae successus praematurâ morte finivit. Mox ad patrem tuum Gulielmum devolutus

Auransiae Principatus, & Hollandiae, Frisiae, ac Vltrajecti Praefectura, in qua itase gessit Princeps consideratissimus, ut quum se & Patriae, & Regi suo sacra

fide obstrictum sciret, non prius à Rege defecerit, quam postquam ille rex esse desijsset, nec

patriae custodiam deposuerit etiam tunc, quum empti latronis metu ea defendenda esset, &

magna mercede parricidis veniam fecisset regius furor. Et quanquam nulla calamitas par ejus

morti ab irato Numine excogitari potuit, tamen magnitudinem rerum, quas difficillimis temporibus

egit, intuentibus, credere licet, tantum Principem Deum accommodasse turbatis Patriae rebus, ut

non nisi extincta tyrannide, partaque libertate, eum origini suae, hoc est, coelo repeteret.

Post hunc, gravissimis Hispanorum odijs ac periculis circumseptam Rempublicam, Gubernatoris

titulo, assecutus est Maritius frater, qui bellum sub Patre inchoatum tanta in rebus agendis

promptitudine, celeritate ac felicitate gessit, ut hostem, qui lacessiverat prior, fractis jam

ultrà Herculis Liberique terminos viribus, induciarum leges accipere coëgerit. Et sanè, si

causam potuisset, non alium ipse belli sui Imperatorem electurus fuisse videbatur. Itaque nomen

ejus, & fama rerum per totum orbem diffusa, gentibus etiam exteris admirationi ac terrori

fuit, & non modò eorum hominum, qui nunc sunt, gloriam, sed etiam antiquitatis memoriam

superavit.Huic Principi quum successor quaereretur, non poterat

praeter Te eligi alius, qui ad hanc spem genitus & educatus, non majores solum, sed &

jam nuper Patrem, Fratremque tantorum muniorum consortes habuisti. ut quoties hos mente

circunferres, toties in altero singularis prudentiae, in altero fortitudinis militaris cum

fortunâ conjunctae imaginem recognosceres, & per vestigia utriusque decurrens, sicuti

generi, ita & magnitudini amborum succederes. Vtique istis Ducibus ordinata primùm

disciplina militaris, viresque civitatum non minus bellandi arte, quam virtute firmatae; ut

quibus studijs imperij nostri fundamenta jecit Pater, opes publicae ac privatae, bellique laudes

sub Fratre creverunt, ijsdem totius operis gloriam consummares. Neo solum profectò maximorum

Principum coguatione, velut honesto quodam sanguinis praejudicio, Reipub. gubernaculis admotus

es, verum proprijs virtutibus id fieri meruisti, quod citrà ullius invidiam, omnium applausu,

veluti coelesti oraculo, factus es. Non militari impetu ac inclinatione, quod Romanis

Imperatoribus familiare, sed consilio & ratione electus es; si modò eligi potuisti, qui

solus tantae moli sustinendae idoneus superfuisti, nec tam augustae gloriae vicinum magis

paremve alium habuisti. Opus erat Milite, cujus Tu partes omnes exple-visti, tum

mortis, cujus metus caeteros exanimat, perpetua contemptione, tum gloriae laudisque insatiabili

cupidine. Opus erat militiae Duce, quem ita hactenus expressisti, ut non nisi serò factus

videaris, nec doctrina usuque solùm, sed naturae beneficio Imperator esse credaris. Opus erat

rerum, quae domi sunt, Gubernatore, quem excelsaeindolis moderatione, rara humanitate, erga

cives benevolentia, & prudenti consilio omnibus numeris absolvis. E ludo & pueritiae

disciplina in militiae disciplinam profectus es, & tyrocinij rudimenta sub fratris militia

deposuisti. Expugnatâ jam tum ab eodem Gertrudisbergâ, validissimae urbis Dominio simul ac Praefecturâ auctior, patriae haereditatis sortem inclyti

sanguinis ac nominis fama illustrasti. Adolescens ordines & signa duxisti, & majore,

quam ferebat aetas, animo hostem petijsti, non antè potens tui, quàm maximi parentis manibus

Hispanorum sanguine parentasses. Omnia facilius, quam moram ferre poteras. Cunctatio servilis,

statim exequi militare ac regium adolescenti videbatur. In acie animus, & armis erat, &

victoriam jam animo praeconcipiebas, si tantum ante signa, & phalanges tuas stare potuisses.

Quin etiam, quae leviora haberi solent in re militari, charum te ac venerandum efficiebant,

exercitatio armorum quotidiana, inter ipsos mi-lites gregarios conversatio, vigorque

militaris. Fratri pepetuus comes adhaerebas, qui tot urbium victor, tot praelijs superior, tot

classium domitor, nunquam sine Te victor fuit, sed uti consilij periculique, ita laudis quoque

& gloriae consortem esse voluit. Ibas in hostes, ipsis cuneis immixtus,

nec honestum esse ducebas de illo triumphare, quem non laesisses ipse. Leve credebas nominis tui auspicijs pugnari, nisi bellorum discrimini te offerres ipse, mucrones in ora hostium dirigeres, collato pede pugnares, ordines turbares, nec nisi prostrato hoste gradum promoveres. Ità non Ducis solùm, sed & militis munia executus es; nec disciplinâ solùm ac jussis, sed exemplo etiam, & factis praeivisti. Vidimus vultum ducentis in praelium milites, obsidentis urbes, fugantis obsidentes, obsessos liberantis, & equites ad bellum excitantis; jam patriae libertatem, jam hostium spolia, jam inveteratae virtutis documenta, & immortalis gloriae praemia pro concione commemorantis. Ne verò major esset armorum, quàm prudentiae tuae laus, ineunte adolescentia in Concilium Status (quod vocant) adscitus, bellicas res consilijs quoque tuis moderatus fuisti, & eas sententias dixisti, quae summam prudentiam cum summa animi excelsitate conjunctam indicarent. Peditum agmina postquam feliciter duxisses, tandemtotius Belgici equitatus imperator fuisti, & maximum belli nostri robur ac septim cura tuâ fulsivisti. Nec poterat arctis patriae limitibus concludi sublimis animi tui vigor. In Britanniam legatus mitteris, & initum olim cum Elizabetha foedus restaurans, à Iacobo Rege veteris societatis subsidia facilè impetras. Reversus, urbibus, propugnaculisque omnibus, quotquot in Flandricâ orâ Potentissimis Ordinibus parent, gubernator praeficeris, & futurae dignitatis praeludia auspiciaque capis. Etenim, quum in belli Duce haec inesse oporteat, scientiam rei militaris, animi fortitudinem, & authoritatem, quis Te scientior esse potest? qui militiae praecepta non solum à Fratre accepisti, sed & dedisti ipse; nec quae dedisti, ex alienis semper judicijs, sed ex proprijs quoque bellis ac victorijs hausisti. Puer, vir, domi, foris, armis, consilijs, pace, bello, arte, robore, eques, pedes, terrâ, mari, miles, dux, vel gessisti bella, vel, quae gereres, cogitasti. Quis ordo agminis, quae cura explorandi, quantus urgendo trahendove bello modus, expedire, propriae tuae laudes sunt. Vt pedestres, ut equestres ducendae turmae, ne locum deserant, ne ordines turbent; ut munire castra, ut ducere fossas, ut committere exercitus, ut eosdem revocare oporteat: denique quaecunque evenire in acie ac praelijs possunt,omnia campestri meditatione praenovisti. Fluminum tractus, Mosae, Vahalis, Rheni, Isalae, Schaldis vada, profunditates & flexus: urbium, propugnaculorum, portuum situs, ac robora, aperta tibi sunt. Et, quod in Annibale laudat Livius, non minus hostium, quam tua loca explorata habes. Fortitudinem verò animi in ijs perspicere licet, quae vel cum alijs, vel sine alijs magna praeclaraque egisti. Tu comite Briaulteo, alijsque Gallicae nobilitatis Ducibus è castris digressus, & Mendozae insidijs circumventus, insigni fortitudine Te, tuosque expedivisti, & periculi magnitudinem laudi ac commodo deputasti. Nec enim temerè adversa casuum aestimat, quem fortuna subinde decepit. Tu ad Roram amnem, circumfusis undique hostibus, captus penè, capi tamen non potuisti, & cum victus videreris, verso in desperationem consilio, non sine numine victoriam reportasti. Pugnabant utique pro te celebrati nominis fama, & illa ipsa, quam dixi, desperatio, ingens ad contemnenda pericula incitamentum. Tu obsessam à potenti Rege Brunsuicensium metropolim summis obsidionis periculis liberasti, tantaque id negocium confecisti celeritate, ut citius vicisse, quam venisse cognoscereris, ejusdemque liberationis author idem & nuncius fueris. Tu, cum ancipiti diu certamine in Flandria de summa penè rerumdimicaretur, ingens quoque tuis incitamentum fuisti, tum ad se tuendum, tum ad hostes fortiter incessendum. Tu Limburgensi agro, rigente bruma, ignes & arma intulisti, & non magna militum manu, in ipso hostilis terrae meditullio, Erkelium oppidum expugnasti, diripuisti, incendisti. Trepidavit nuper subito cohortium tuarum adventu Brabantia, & illic militem Batavum stare obstupuit, ubi securitatis suae & imperij sedem posuit summa Hispaniarum majestas. Et facilè Nemetum terris jam pridem tristem servitutem avertisses, nisi laeva fuisset ijs Ducibus mens, qui blandis foederibus circumventi, inglorij & singuli perire, quam gloriosissimi belli fortunam experiri maluerunt. Ita contemtrix illa mortis pro patria virtus latius se diffudit, quam ubi nata est; & heroicos ausus illic explicare conata fuit, ubi stirpis suae originem ac cunabula veneratur. Adest quoque Tibi, quae multum in bellis administrandis, atque imperio militari valet, Auctoritas. Et, qualis laudatus ille Germanicus, visu & auditu juxta venerabilis, cum magnitudinem & gravitatem summae fortunae retines, invidiam & arrognatiam effugisti. De Felicitate nihil dicam, quae quia in potestate nostra non est, nec virtutibus accenseri meretur. Eam tibi Deus summam praestet, & destinata salubriter potentius Numen exequatur.Formam imperante dignam sortitus, non animis solùm, sed etiam oculis civium servis. Imperium quoties cogitas, omnem Majestatem in lubrico positam prudenter cogitas, & inter maximam & ultimam fortunam nihil interesse edoctus, illam reverenter habes. Festinationem, temeritatemque prudentia ac consiliorum freno moderaris. In omnem occasionem intentus, nec tuae dees, nec hosti suam subministras. Sed inter has praeclaras & eximias virtutes tuas,maximè tamen se ostendit Comitas illa tua, &, quam à Batavâ gente habes, Humanitas; quae ita in te elucet, ut ad hanc unam virtutem genuisse te videatur natura, studium exercuisse, felicitas servasse. Ita faciles aditus ad Te privatorum, ita liberas esse querimonias sinis, ut is, qui dignitate principibus excellis, facilitate par infimis videaris. Moderationem, modestiamque, in omni fortuna eminentia bona, propria habes, &, quod de Tito olim dictum, neminem à sermone tuo tristiorem dimittis. Tua quoque haec vox est, quae olim fuit Trajanilaudatissimi Principis: Talem praestabo me Imperatorem meis, qualem optarem ipse privatus. Quae quum ita sint, minimè fuisse difficilis deliberatio credenda est, quisnam potissimum tantis rebus, hoc tanto bello praeficiendus esset. Mihi verò memoria vetera repetenti, & mentis oculos per antiqua avorum tuorumdecora circumferenti, haec sedet sententia, nulla te virtute majoribus tuis minorem futurum, qui nulli dignitate, opibus, animique celsitudine es inferior. Quid? quod rerum à te gestarum praestantia, velut quibusdam alis, sublati, cogitatione & spe multò jam ulterius provolamus. Nec sentit vovetque aliud Patria universa, quae vota jam sua colligit, faustisque acclamationibus Gubernatorem suum gratulabunda excipit. Gaudent Illustrissimi, Potentissimique Foederati Belgij Ordines, &, quam summam habent potestatem, Te imperante ac vindicante illustriorem habent. Gaudet Batavia, singulari jure tua, & ei se vitam dedisse gloriatur, à quo vitam jam sibi, securitatemque promittit. Gaudet Geldria, & illum se Ducem nactam laetatur, cujus industria propagatos imperij sui fines, Rhenum, Vahalim, Mosamque ab hostium incursionibus non semel defensos adspexit. Gaudent Toxandri, & cum omnium te ducem agnoscant, suum privato nomine compellant. Gaudent Trajectini, & inter Batavos ac Sicambros medij, utrorumque applausus suis applausibus excipiunt. Gaudet Nassaviorum familia omnis, & gloriae suae incrementa ex tuâ sperat. Gaudet civium quisque, quorum alij corpus, non virtutem, alij sulùm nomen patris immutatum esse dicunt. Omnes certatim te velut beneficum & salutare quoddamnumen adspiciunt, alternis judicijs ambigentes, Dominum salutent, an Patrem. Iam militum, totiusque exercitus applausus, quantum tui vel admirationi dediti sint, vel charitate flagrent, testes sunt. Fremitus concursusque omnium, neminem solum gratulari sinit. Ac caeteri quidem viciniores Principes ac populi, quanta omnes animorum alacritate recentem Praefecturae tuae nuncium acceperint, ex eorum Legatis cognoscere potuisti. Academia nostra, Reip. hujus non ornamentum solùm, sed & fulcrum, pariter Te Patriae ac litterarum, Martis Palladisque tutorem veneratur. Quare capesse gubernacula florentissimarum provinciarum Princeps Illme, quas fama rerum gestarum, opum affluentia, virium gloria terribiles fecit. Agitur in ijs Nassaviorum gloria, quae tibi à majoribus cum magna in rebus alijs, tum maxima in re militari tradita est: agitur salus tot sociorum atque amicorum, regum, principumque, qui suam felicitatem perniciemque à nostrâ sejungi non posse sapienter vident: agitur fortuna tot optimorum civium, quibus non salvis & pacis ornamenta, & subsidia belli frustrà requires. Exempla Tibi adsunt fortiter & feliciter capiendi imperij à majoribus illis tuis, quos immensa serie Caesaribus annectis. Eminent inter illos Adolphus, Gulielmus, Mauritius, primi ultimique conditoresmagnitudinis & claritudinis Nassavicae. Adolphus vir bello maximus, plus virtuti suae, quàm fortunae debuit, & quum omnia sua saluti publicae devovisset, se quoque tandem devovit; docuitque posteros, difficulter possideri imperia, quae cum potentiorum invidia possidentur. Gulielmus pater, ut caeteras ejus virtutes sileam, Lenitatem, Constantiamque, & in saevis undis tranquillum animum tibi transcribit. Vt gubernator in magna navi flectit ac regit omnia parvo motu, ipse immotus; talis ille tuus genitor, periculorum securus, fluctuantem bellorum tempestatibus Belgicae navem. Quid Mauritius frater? vixit carus suis, metuendus hostibus, utrisque venerandus, & satur gloriae, satur vitae, Te non imperij modò sui, sed & virtutum suarum haeredem reliquit. Fuit in illo vis animi incredibilis, laborum patientia propemodum nimia, fortitudo inter Europaeos Principes excellens, consilium par animi fortitudini, scientia rerum Mathematicarum eximia, pietas denique erga parentem insignis; quam, Philippum paternae caedis authorem non semel justissimo bello ultus, orbi testatam fecit. Et, quae summa numinis benignitas fuit, exspectavere eum fata, dum Oriente domito, aditoque nuper Occidente, quicquid mortalitas capiebat, nominis fama impleret. Quod si maternum genus spectarelibeat, quod ex Galliae summis Principibus deducis, hîc avum intuere Casparem Colinium, Galliae Admiralium, magnae authoritatis, famae, ac fidei virum, qui cum se totum puriori religioni consecravisset, vitam sibi crudeliter eripi, quam illam, maluit. Tu succedis, & ijsdem virtutibus illos reddis, quorum sanguinem praefers. Non potest non rapi ad similitudinem eorum, à quibus fluxit, excellens indoles, & simulacrum refert coelestis animi decerpta ab ijs arua. Obsequeris vocanti Te ad magna Fortunae, sed ita, ut virtuti illam ipsam debeas. Sine hac Princeps famam magnam habere potes, non potes bonam. Non convenire cuiquam imperium ajebat Cyrus, qui non melior esset ijs, quibus imperaret. Nec firmum imperium esse potest, ubi illa exulat. Vti navigantium oculi in Helicen, ita in Principes suos versae pleraeque civium mentes & oculi, non tam imperio, quam exemplo moventur. Arduum tuum munus est, & magnum, mole, cura, periculo. Bello praeficeris gravissimo, sive hostem spectes, cujus potentia maxima est, sive rempublicam, quam defendi nostra aliorumque interest. Et cum alibi bella fuisse, & transisse compertum sit, hic sedisse, & habitasse creduntur. Scilicet, fecit locorum oportunitas, & eorum conspiratio, qui magnitudini nostrae sunt offensi, ut consilia, & arma undique Austriacorum verterentur in has partes, &nostro hoc solo certamen certaretur, penè dicam, de Europa. Venisti in medium belli discrimen, ex quo non difficulter Te expedies, si, quod facis, Deum adhibueris in consilio, & nihil magni sine illo Numine te posse credideris. Habuit olim libertas nostra hostes potentissimos Romanos, & jam Hispanos habet, gentem, uti Annaeus Florus testatur, bellatricem, viris armisque nobilem, Annibalis eruditricem. Vtrisque, cum in bella truderetur, opposuit causae aequitatem, artem militarem, & invictum animi robur. Sed per gravissimas tempestates, & bellorum procellas, in hanc temporum felicitatem enavigavit, auctaque inter arma & enses, imperij potestas, fama, & opes. Tu ijsdem praesidijs fretus, fortitudini animi, quae in te summa est, consilium jungis; quorum alterum ex providentia timorem, alterum ex audacia temeritatem afferre solet. Vides magnos duces plura consilio, quam vi perfecisse: nec temerè Diomedi socium Ithacum assignare sapientiae patrem. Bellum Hispaniense, gravissimis causis, amgno animo, felici successu susceptum, continuas, & parentis tui infandam caedem porro expiare pergis. Vtique Belgis imperas, quibus pro aris & focis fortiter mori suavius semper fuit, quam antè eos. Imperas ijs, qui bellis circumsepti, nondum tamen bello lassati sunt, nec pacem se habere posse, praeterquamin bello, arbitrantur. Imperas, sed magnis rerum nostrarum adjutoribus, Gallo & Britanno, quibus opitulandi necessitatem non sociorum solum amor, sed & propriae securitatis solicitudo quàm maximam imponit. Et est profectò is hostis, cum quo non de gloriâ, aut propagandis imperij finibus pugnamus, sed de vitâ, & quod vita antiquius, avitâ libertate. Fatum quoque hoc est tuae stirpis & domus, ut gloriae suae magnitudinem à miserorum tutelâ habeat. Dictum olim de Scipionum gente, natam eam ad Carthaginem vincendam. Ego de tua dixerim, natam eam ad sublevandos tyrannide, & foedo servitutis jugo Belgarum populos. Pacem ab hoste nec petis, ne victi videamur; nec oblatam respuas, ne superbi victores habeamur. Nihil enim magis decorum Principi, quam ut sciant omnes, & suscipere illum justè bella, & finire posse. Sed nullam admittes, nisi honestam & tutam. Secus non pax ea foret, sed servitutis pactio. Procerum populique haec vox, haec sententia est: Potius cum dignitate cadendum esse, quam cum ignominia serviendum. E militia & bello subductum Respublica vocat, sed (ignosce Patria sic loquenti) non omni ex parte beata. Tu beare eam porrò non desinis, dum Religionem & Iustitiam, certissima securitatis publicae pignora, fortiter propugnas. Vtique hae illae virtutessunt, quibus Principes Deos fieri Augustus perhibebat. Illa, cum Dei Opt. Max. munus sit, in animos imperium habet, nec à nobis divelli potest. Et cum Deo hominem, homines hominibus, hos ipsos Principi suo alliget, vincula illa dissolvi non patitur. Vnam sententiâ frustrà exspectabis, quia suam quisque impensius amat; unam animis optare licet, quia plures Christiani sumus; quos utcunque opinio, & doctorum placita dividant, coelestium bonorum sensus communioque arctius junxisse debebat. Occurrit supplex Iustitia, & ad pedes tuos provoluta, se quoque laciniam vesti tuae attexi postulat. Dum se commendat, cives suos tuosque commendat, summî, medij, insimique ordinis. Tu Curiae ac juris summus praeses unicuique suum das, ne inferiores vim patiantur, nec superiores contumeliam accipiant. Non minus enim te civibus datum arbitraris, quam tibi cives. Et sicuti sidera splendorem non habent, nisi ut usibus mortalium inserviant; ita nec Tu dignitatem hanc, nisi cum officio conjunctam, habes. Iustitiae clementiam, & lenitatem admisces, & in hoc fastigio non magnus magis, quam bonus audire desideras. Amari siquidem à popularibus, metui ab hostibus digni principis est. Famam, jam praesertim in theatro ejus positus, seriò curas; & cum reliqui mortalium ea, que conducunt,maximè sectentur, Tu praecipua rerum tuarum ad illam dirigis. Quare temporibus tuis dicendis non deerunt decora ingenia, & grata posteritas prosperam tui memoriam circumferet. Nec minus laetus hic Inaugurationis tuae orietur dies, & salutaris Belgis tuis, nec Belgis tantum, sed & vicinis, nec vicinis tantum, sed & longè dissitis; etiam ijs, qui adversa nobis vestigia prementes, alia sidera, aliud coelum vident. Plura dicerem, nisi apud Deos Principesque pauco sermone utendum scirem.

Faxit Deus immortalis, slator vindexq́ue huius imperij, ut quam libertatem avitam insignis Nassaviorum prudentia, Procerum, civium, militumq́ue egregia virtus, & antè omnia coeleste ipsius numen hactenus defensavit, tutam porrò inviolatámque conserves; & Parenti fato dispar, Fratri felicitate par, utriq́ue animi magnitudine simillimus, Te, officiáque tua omnia Patriaeque Patrique aeternum consecres.

Ita vovet Excellentiae tuae

addictissimus

Caspar Barlaevs.

De Frederici Henrici Auransiorum Principis Praefecturâ Panegyris.

BElgica, quam magno circumfluus aequore Nereus

Tundit, & inviso tutam secludit Ibero;

Quae socias sacro iunxisti foedere terras,

Nec rigidi fers iussa Tagi, caltataq́ue Regi

Hesperio paribus propugnas iura periclis:

Sit mihi fas tibi fausta loqui, laetumq́ue precari

Augurium, facilesq́ue Deos; dum prospera duros

Discussit Fortuna dies, & falciger iras

Lenijt, ac facili procurrunt sidera motu.

Explicat ipsa suos oriens Aurora iugales

Laetior, & moestos defuncto Principe vultus

Expandit meliore coma; nec gaudia Titan

Dissimulans, Batavo fulget magis aureus orbi.

Tu Superis, Henrice, places, & numina nobis

Blanda facis; tibi pacatus desaevijt aether,

Et veteres seclis trudit melioribus annos.

Auspicijs Paphos alma favet, thalamosq́ue coronat

Coniuge mollis Hymen. deerat spes altera gentis

Auriacae, tantoq́ue novum de Principe germen

Debebat coelum Batavis, & laeta futuros

Exspectans natura Duces. Nunc publica curas

Sceptra vocant, fascesq́ue tibi designat, & enses

Belga favens, totumq́ue audet tibi subdere Martem.

Maxima Battavicae crevit reverentia terrae,

Et gaudent delubra Deûm, trabeataq́ue passim

Limina; iam sacro circumvallata Senatu

Curia neglectas alio sub Praeside causas

Vindicat, & presso accelerat responsa clienti.

It Themidi Bellona comes, frenisq́ue sub ijsdem

Concordes sociant animos, nec patria tantos

Pluribus imperijs prudens divellit honores,

Iuraq́ue castrensi dirimit civilia lauro.

Scilicet una decus belli fortuna tuetur,

Et momenta togae; ne vel vilescat inermis

Curia, vel solo damnentur crimina ferro.

Non pudet armatas Astraeam ferre secures,

Et gladium vibrare manu; nec pristina legum

Gradivus consulta fugit. Spectatur in aulâ

Miles Arausiades, & qui modò voverat arma

Cattigenis, patrijsq́ue fidem iuraverat oris,

Iam sua clamosis despondet nomina rostris.

Inclyta progenies, & priscis cognita seclis,

Imperium, titulosq́ue capit; cui splendidus olim

Implicuit sacros Moenus diademate crines,

Et pronae fulsere aquilae. Sic nempe futuros

Oceani, terraeque Deos, & divitis Indi,

Augusto voluit numen de sanguine nasci.

Illic magnanimos series aspectat Othones;

Illic Pannonio celebres Mavorte Robertos,

Victores Latij, & captae (proh tempora) Romae.

Tunc cum purpureus gemeret nova vincula praesul,

Caesareumq́ue nefas, ereptaq́ue iura cathedrae

Indoluit, mediisque pater Tiberinus ab undis

Dura triumphati spectavit fata Quirini.

VValravos fert illa duces, felicia Gallis

Nomina, cum socium exoraret Sequana Rhenum,

Et premeret populos virtus Germana rebelles.

Hic quoque Gerlacos, quos sanctior infula texit,

Et Iani fulgent Proceres. quique acer in hostem

Ivit, & exutum docuit parere Garumnam

Engelbertus ovans. Non hunc magis horridus ensis,

Quam pacis decoravit amor, Batavâque superbum

Maiestate caput; querulas cui Flandria voces,

Et tumidos posuit dictis placata furores.

His genitor defluxit avis; nec degener illo

Sanguine crudelis furias contemsit Iberi,

Albanique minas: vomeret cum praelia Baetis,

Missaque in Advaticis saevirent agmina portis,

Et lentos secura Fides conscenderet ignes.

Ille Pater, magno Belgas turbante tumultu,

Asseruit ferro patriam, tot restitit armis

Vnus, &, iratis Princeps tranquillus in undis,

Iura focis, arisque Deum, terrasque colonis

Reddidit, & profugis desertas civibus urbes.

Nec te magna parens, duris exercita fatis

Femina, cui triplici maduerunt coede penates,

Bisque empto latrone thorus, iam sera silebunt

Carmina. Tu tantae dicas primordia gentis

Gallia, & ingentem fastis inscribe Loysam,

Coliniosque Duces. Tumulos venerare; sed unum

Tot seclis expunge diem; quo perfida Cypris

Caedibus infames Francorum aspersit amores,

Impiagque aspexit redivivus fercla Thyestes.

Mauritius virtute praeit, titulisque decorum

Illustrat, belloque genus. Non una trophaeis

Sat fuit, aut forti suffecit Belgica dextrae,

Parva nimis. vasti clauduntur cardine coeli

Praelia, & immensum circumfert vela per orbem

Bellatrix, victrixque manus. Sic plurima sceptris

Accedunt, Frederice, tuis, longoque triumphas

Ordine, & innumeris turgescit linea lauris.

Nec tibi pacatis Germania sedibus olim

Vitae iura dedit, nec prima luce coronas

Suspendit foribus Cattus, stirpique tuorum

Saxo placens. Gaudet claris natalibus aequor,

Nereidumque domus, Batavi. Tu fluctibus ortus,

Oceanoque patri debes. Tu Martius inter

Tympanaque, fremitusque virûm, bellique labores

Nasceris, & patrio tepefactis sanguine cunis

Indormis, scelerum ignarus. nisi fortè tenellis

Emicuere aliquae iam tum vagitibus irae,

Et caesi vindicta Patris. Velut obvia quando

Occurrens Libyco tigris furibunda Leoni,

Cui proles it parva comes, discerpta feroces

Deponit moritura minas. stat proxima matri

Trux soboles, sentitque malum; sed viribus impar,

Praesentem conuit, mox hunc ultura, dolorem.

Iactat Creta Iovem, Delos Latonia Phoebum;

Partus Delpha tuos. Fratrem dedit extera tellus,

Sed genitrix urbs nostra tibi est. quid moenia civis

Gibboso fundata Duci, laticesque recoctos

Esse putas laudis precium? tibi gloria maior

Surgit, & Auriacus latè famam explicat infans.

Ille ubi prima levi fixit vestigia gressu,

Militis emicuit species, genitusq́ue videri

Bellator poterat. Sunt arma crepundia, lusus

Devicti Mavortis opes, raptaeq́ue subactis

Hostibus exuviae. Clypei, galeaeq́ue tubaeq́ue,

Et coni radiantis apex felicia belli

Orsa, placent, medijsq́ue audax adolescit in armis.

Saepè dedit teneris hastam gestare lacertis

Mater, & intrepidos velvit casside vultus;

Vel latus accinxit gladio, duróque futurum

Arma vit thorace Ducem. capit illa doloris

Lenimenta sui, natíque in imagine gaudet,

Vltorem mirata suum, festináque voti,

Hic vindex tuus, inquit, erit Gulielme, nec umbrâ

Nassavios inter proceres errabis inultâ.

Excepit praetexta togam, bullataque vestis

Expandit invenile decus; cum ludrica belli

Auspicia, & fictae sprevit praeludia pugnae

Mens celso cognata polo. vilescere Pallas

Incipit, & Batavas iam dedignatus Athenas,

Gradivi praecepta capit. lorica Lycaeum

Despicit, arma scholam, chartasq́ue repellit inertes

Pugnatura manus. Fraterna negotia spectans,

Haec vellet permissa sibi, doluitq́ue trophaeis

Praecidi tot bella suis: parere Sicambrum,

Et fortes animis Frisios, postremáque quondam

Nomina terrarum Morinos: tot castra teneri

Legibus, & famulis Mosam pallescere ripis,

Et fratri totam Superos impendere Daphnen.

Possedit Bellona virum, & florentibus annis

Inspirat Martis rabiem. mora nulla, ferocem

Occupat Hesperiam, &, quae vulnera fecerat ensis,

Lambit, & hostilem rabido bibit ore cruorem,

Acer & indomitus; quo vel spes certa triumphi,

Vel patris memor ira vocat. pedes urget Iberum,

Vrget eques. fusos premit imperterritus hostes,

Nec veniam dant arma fugae. Non horrida mortis

Creditur, aut lethi facies. non frigida Phoebe

Importuna Duci est; vel qui sublimior axem

Phoebus habet. Vidit spolijs Aurora superbum,

Et lucis pars nulla vacat. pars temporis omnis,

Pugnanti favet omne solum. Iam classibus undas

Claudit hyems, equitúmque globos glacialia vectant

Flumina; nunc eadem Zephyris spirantibus aether

Laxat, & aequoreis exercitus innatat undis.

Quis tibi tunc Alberte dolor? cum classica nostri

Principis Erkelias premerent victricia portas,

Et circum flagraret ager; cum rapta supellex,

Nec custoditum victori cederet aurum,

Captivaeq́ue nurus. Qua tunc formidine pressi

Pallebant Grudij; Batavas cum Dela phalanges

Cerneret, & docti muris vicina Lovanî

Laetior Auriacas cantaret buccina laudes.

Cum tu clare Ligur, cum Princeps foemina regni

Fumantes frustrà lachrymis exstingueret ignes,

Ingemeretq́ue suis tristis Brabantia bustis,

Tutelae secura suae; cum territus hostem

Fugit, & ingenti se condidit aequore Schaldis.

Non Pandioniae sic contremuistis Athenae;

Cum ferus immensos vastaret milite campos

Medus, & in solis habitaret Graecia transtris.

Non sic obstupuit Latium, cum frangeret Alpes

Hannibal, & victis tremerent Capitolia Cannis.

Dic mihi Fama memor, quales Alemannia vultus

Sumserit, adventu Batavi Ductoris, ut omnis

Castra Getes, pavidúsqque averterit agmina Cimber,

Codaniq́ue sinus populi; cum libera ab armis

Vrbs augusta novis iuraret foedera pactis.

O quoties duri circum fera cornua Rheni

Vectus equo, & triplici cataphractus pectora ferro,

Hesperias acies, & formidata colonis

Castra stitit: quoties Vahalim Mosamque minacem

Caedibus Ausonijs, vel sanguine tinxit Ibero,

Et victos galeis hausit victricibus amnes.

Flandria fatales Morinis reminiscere fastos,

Quae cladis tum causa tuae, quibus impiger ausis

Auriacus, fratérque ruant: nunc littore castra

Prima locent; nunc arenti Gradivus arena

AEstuet, & geminum spectet de collibus agmen,

Divisa virtute ferox: ut lurida Thetys

Scuta virûm, galeásque, & Baetica corpora fluctu

Abluat, & victo redeant sua castra Philippo,

Vecta mari magno. Sed tu mihi Rora furentem

Siste Ducem. viden' ut medios dilapsus in hostes,

Longius ipse suas linquat post terga phalanges,

Et captum circumstet Iber? Vos credite Belgae.

Liber abit, pugnámque novo Mavorte lacessens,

Qui modò captus erat, capienti elabitur hosti,

Raptáque prostrati suspendit signa Trivulti.

Ecce Palatinae libertas saucia terrae

Poscit opem, victas Italus dum possidet urbes,

Arvaque Caesareis Nemetum submittit habenis.

Nassavius molitur iter, nec segnior armat

Cornipedes, patriámque alium deducit in orbem.

Belga bibit Moenum, timidum gens nostra Mosellam,

Accola Neptuni Nicrum. miscentur in unum

Vangionum, Batavûmque manus, non Trevir euntem

Sistit, & oppositis populosa Moguntia castris.

Stant acies. Verum si mens non laeva fuisset,

Lentáque cristatus traxisset praelia Teuto,

Non iam Cantabricae turbarent praela cohortes,

Victorique Nicer fasces submitteret Istro.

Inter bella animum pugnae inflammabat amore

Magnus Otho, quem Bistonijs Germania peltis

Ire gravem, atque aquilis periuras cedere Lunas

Laetior adspexit; nunc victrix dextra Roberti;

Nunc bellatoris virtus generosa Renati

Subdebat stimulos, tantoque alimenta furori.

Quò fessum Dux summe rapis trans aequora vatem,

Et vastos pelagi fluctus? regemque salutas,

Crinibus augustum triplex qui intexuit aurum.

Non mea regales tecum pudibunda subibit

Musa lares, nec tanta rudi siducia Phoebo est.

Tu patriae voces, & nostri iussa Senatus

Perficis, & magnae iuratum foedus Elisae,

Publicaque egregijs confirmas commoda curis.

Nec solum Auriacas Mavortia nomina lauros

Condecorant; sed Marte gravis, belliq́ue trophaeis

Consilijs augetur honos. Respublica felix

Te Duce, te suasore manet; consultaque gaudens

Suspicit, & calidos Prudentia dirigit enses.

Virtutum tibi templa patent, exemplaque factis

Praelucent antiqua tuis. Dum libera quaeris

Imperia, audacis succurrit gloria Bruti.

Dum mortem populo impendis, te Consulis umbrâ

Solaris Decij. Vrgentes si sistat Iberos

Dextera, magnanimus monstrat tibi flumina Cocles.

Bella trahis, suasit Fabius. Victoribus instas,

Iam repetita redux attollit signa Camillus,

Et raptum ribi Roma decus, Latijq́ue resarcit

Opprobrium. Cum dura pati fortuna coëgit,

Plurima ab intonso sumis documenta Catone.

Commendat faciles Traiani gratia vultus;

Nec patitur Titus esse ferum. Si lurida vexet

Castra fames, non iam Curios, contentaq́ue parvo

Pectora Fabricij solus mirabitur Auson.

Et Belgae rudis herba placet, calidóque recoctae

Sole dapes, & quae medijs opsonia campis

Lixa parat. Si sancta fides promissa reposcat,

Regulus exemplo est. Fastus contemnitur effrons

Tarquinij, Manlîq́ue rigor, saevíque Neronis

Fuuera, & immanes quos olim Roma tyrannos

Indignata fuit. Menti constantia sedit

Adversis infracta malis, & crimina solum

Haud credit licuisse sibi nec iura favori

Donat avaritiae rabies, aut nescia recti

Ira gravat. cunctos clementia temperat actus,

Et metui servile putat. Plus roboris addit

Imperijs securus amor, blandoque potestas

Nixa supercilio; nec se terrore tuetur

Maiestatis honos. querulae vaga murmura plebis

Rectorum scis esse vices, regnique labores.

Ipse probas, quae facta cupis; nec subdolus aures

Tundit adulator, saevoque ferocius hoste

Lingua nocens. Totâ livor proscribitur aulâ,

Dum solus damnetur Iber. Te patria primum;

Tu patriam, sed primus, amas. vocat illa parentem,

Tu sobolem; dubij patrisque, & Principis inter

Nomina pergratis cives erroribus haerent.

Felix illa dies, medijs quâ Belgica castris

Elegit gavisa Ducem, fraternaque fratri

Sceptra dedit. felix eadem, quâ splendida tecum

Astraeae venerandus adit delubra Senatus,

AEternumque tuo capiti meditatur honorem.

Favistis superi Batavis; dum Principe ab uno

Iura Themis, Mars arma cupit. non horridus ultrà

Terret, & ultrices Divûm pater explicat iras,

Aut coelo portenta trahit. Post funera Princeps

Nasceris, & nigros feralia pondera peplos

Exuit alba dies; & quae modo praefica cantu

Luxerat Auriacum, tristes te Praeside lessus

Nescit, & excusso reparat sua gaudia luctu.

Applaudit tibi Belga favens, primusque Sicamber

Accinit augurijs, tibi propugnacula Mosae,

Et totum pandit Vahalim, divisaque Rheni

Flumina, & invictas ferratis moenibus arces.

Nec minus alma tuis genitrix Hollandia cunis

Laeta novo fulgore micat, natoque superbit

Principe, & augustas submittit fascibus urbes.

Omnia praesenti postponit secula duris

Emergens Toxander aquis, & Flandrica donans

Imperia, Auriaco littus cstode tuetur.

Te Flevus, Drusique labor, donataque mitrâ

Oppida, te dominum divisis castra salutant

Gentibus; ipsa suo vel quas soecunda virorum

Albion excivit gremio, vel proxima Rheni

Fontibus ora dedit, vel quas Germania pugnax

Casside, & aeratis armavit Gallia gaesis.

Eoi tecum restaurant foedera reges.

Rectorem Tidora colit; ditesque Moluccae,

Iavaque odoratis onerant tibi mercibus alnos,

Victricesque rates: fulvum Guinaea metallum

Spondet: Hydaspeis ornantur pilea gemmis,

Atque alibi iam lucet Eos, Arctoaque cingit

Tempora. Transmittit longinquis munera terris

Taprobane; fundunt reduces tibi thura Sabaei,

Et Syriae molles populi, ac vicina Damasco

Moenia. Cuncta tuas venerantur littora laudes,

Totaque Nassavijs vel paret machina iussis,

Vel parere timet. Vastis circumfluus undis

Neptunus tibi vota fremit, saevumque tridentem,

Nereidumque domos, & magni iura profundi

Mancipat, & totum submittit classibus aequor.

Sume paludatas, Princeps venerande, secures,

Et castris dic iura tuis. Sat multa triumphis

Littora servat Iber. Phoebo subtraximus Indum;

Occiduus restat, nec notus finibus Auster,

Nec passim faciles Afri. Victricia cernat

Signa Tagus, nostrisque minans Carteia carinis

Occidat, &, quondam mundi pars ultima, Gades.

Praedatrix Ostenda ruat, tandemque trophaeis

Accedat Dunkerka tuis. hostilia subde

Oppida, securus decurrat puppibus aequor

Navita, nec captus ploret sua fata viator.

Saltem aliquà Batavis Bredanum averte pudorem.

Multa tibi AEtnaeis iam fumant aera caminis,

Invictasque Duci galeas, & nescia ferro

Cedere scuta suis Brontes fornacibus aptat,

Vulcanus gladios, Steropes thoraca, Pyracmon

Ferratas subigit frameas, clavisque nitentes

Loricas rutilo gaudens superinduit auro.

Ipsa tibi magno tellus percussa tridenti

Fundit equum, cui Nassavius calcaribus armos

Attentumque latus fodiat, qui flumina velox,

Et rapidum tranet Vahalim; nunc culmina doctus

Transvolet, & nulli Cererem subducat aristae.

Iam video nova regna rapi, Morinosque coactos

Degeneris meminisse fugae; iam subdere colla

Advaticos: domitis Schaldim mitescere castris;

Latius impexum fines diffundere Geldrum,

Semotoq́ue magis Frisios praedone vagari.

Tu patriae dignos ex te concede nepotes,

Auriacumq́ue expande genus, stirpiq́ue futurae

Imperij promitte decus. Tibi templa, penates,

Curia concordes aeterno foedere mentes

Despondere velint: nec te Fratriq́ue Patriq́ue

Dissimilem belli videant virtute Batavi.

In Symbolum Principis, Patriaeqve

Patriqve.

Qui Patriae de Patre satus Patriaeque Patrique

Militat, haec Princeps Symbola digna gerit.

Ad Illustrissimum Heroem, & Dominum, D. Wilhelmvm Herbertvm,

Comitem Penbrochiae Supremum Serenissimi Magnae Britanniae Regis Dapiferum, Carmen Evcharisticvm IIII.

QVae nova Romulidûm maneant praeconia currus,

Quantus honos surgat Ducibus, cum vincta catenis

Gallia, cum domito luxit Germania Rheno,

Et vinci potuit Marcello Consule Paenus

Hannibal, & centum decreta est laurea bellis,

Ostendit terris Latium. Vexere superbae

Pompeium, Mariumque rotae, fremituque secundo

Excepere suos olim Capitolia Paulos,

Scipiadasque duos. illis post classica Mavors

Tempora murali fertur vinxisse coronâ;

Serta triumphantes alijs, plaudente Senatu,

Cinxerunt rostrata rates: huic quercus honores,

Illi vile tulit gramen, fragransq́ue capillis

Myrtus, & in levibus fulsit victoria ramis.

Nec palmae fuit amplus honos, quaesitaq́ue Graecis

Gloria, cum rapidis tremeret sub curribus Elis,

Argolicosq́ue duces tenui vestiret olivâ.

At, quae Palladiam maneant insignia gentem,

Quos studijs fortuna deos, quae supra Camoenis

Conciliet, quali radiet Barlaeus in auro,

Exemplum tibi Belga sumus. docuere Britanni,

Quo vates scribant precio, donumque tiarae

Per mea fulgentes ludunt iam colla catenae:

Ecce renascentes regum clementia Musas

Erigit, & multo rector sublimis in ostro,

Ad sua signa iubet spretas revirescere lauros,

Claraque Pegaseis donat suffragia curis,

Nam velut adversos animosior exit in hostes

Miles, & excusso Martem terrore lacessit,

Cum vexilla levant, medijsque volantia campis

Tollunt signa duces, &, celsa sede, laborum

Praemia pugnantum Princeps antè ora locavit:

Haud aliter Clariae sublimis signifer aulae

Auget spes vatum Carolus; quin vindice tanto

Manant Castaliae rivis maioribus undae,

Antraque Pieridum, Parnasseiq́ue recessus

Largius audaci fundunt modulamina cantu,

Et Cirrham novus horror agit, potioraque terris

Thymbraeus responsa parat; felicius omen

Concipiunt, bifidaeque sonant oracula rupes.

Non alium certè sibi docta cacumina poscant

Esse Deum, nulloque magis se principe Phoebus

AEstimat, aut summae stringit fastigia laudis.

Et iam Traianos iterum, iam vivere credo

Augustos: atavisq́ue etiam mihi regibus ortus

Mecoenas decus esse cupit, tenerique poetae

Praesidium diadema favet. dant munera reges,

Et veneranda meos solatur purpura cantus.

Vos, quibus immenso turgent aeraria censu,

Discite terrarum domini, quo rectius usu

Maiestas splendescat opum, coctumq́ue sub ipsis

Mintibus emineat vatum sub frontibus aurum.

Tu, quae Pyramidum celebras miracula Memphis,

Ecquid opus regale putas supposta tueri

Marmora sideribus? summoq́ue è vertice latè

Splendentem de nocte Pharon? quod perdita luxu

Inchoet infames meretrix AEgyptia caenas?

Solaque Romanum potuit vicisse maritum

Ambitio scelerata gulae? Cur splendida Cares

Busta parant? cineresq́ue etiam se fastus in ipsos

Explicat? aut centum surgunt Cadmeïa portis

Moenia? cur totis donantur fercula castris?

Insanas vorat Isthmus opes? aut Thaide in una

Frangit Cecropios obscena pecunia mores?

Dignior ingerijs merces exsurgit, & omne

Praestringit laus ista decus, quae debita Phaebo

Aonias recreat titulis illustribus artes,

Et clausos aperit fontes, atque obice rupto

Bellerephontaeos diffundit latius amnes.

Dent sua Luculli, doctis dent splendida grandes

Dona Titi, Tullîq́ue levet dispendia dives

Atticus, antiquas redimant sestertia scenas,

Contiguo recubet Calabrûm cum vate sepulchro

Ingentis domitor Poeni: placuisse Nepoti

Carmina lascivo possint contata Catullo:

Me Tamesi placuisse iuvat; me clarius ostrum

Ditat, & augusto Carolus circumdedit auro,

Terrarumq́ue illustrat apex. Quae gloria maior,

Quam regalis erit? non me privata bearunt

Limina, plebeique lares, sed rector Iernae,

Albionis pater, & bellacis terror Iberi,

Qui Scoto dat frena truci, iussisq́ue coercet

Orcades, & fronti lauros praetendit avitas.

Quid memorare tuis generosa Britannia terris

Eximium vox nostra queat? lavat India fessos

Solis equos; at fessa tuis respirat in undis

Calliope, tristemque fovent tua numina Phoebum.

Hîc regnat, quem Cirrha colit, qui sceptra Camoenis

Porrigit, & magno vatum permiscet amorem

Imperio, partemq́ue sui putat esse laboris,

Tot coluisse Deas, gentisq́ue attexit honori

Pegasei decora ampla chori. dat Cantaber enses,

Purpureasq́ue Tyrus lanas, & serica texit

Stamina Sidonius, fecunda messe superbit

Gallia, candenti captat de marmore laudem

Dalmata: sed solus vectigal grande poëtae

Solvit, & hac noster clarescet laude Britannus.

Hoc donante ferunt Phocaea per arva fluentes

Castalios tumuisse lacus; Helicona per ipsum

Arrisit mihi docta cohors, & prospera coepit

Fortunae sperare meae. mox murmure grato

Cum Tenedo Claros, & magno circumflua ponto

Personuit latè Delos, Pataraeq́ue faventes

Senserunt delubra deos, & Cynthus, & ipsa

Soractis veneranda domus; quin conscia rerum

Candida Grynaeâ fluxerunt gaudia sylvâ.

Non iam desertas labijs arentibus artes

Invoco, non laceris ultrà sapientia pannis

Spernitur, aut solus mercator foenus in undis

Colligit, aut victor repetit post proelia miles

Proemia. Nos rutilae, regalia serta, coronae

Irradiant, ditiq́ue graves praecingimur Indo.

Rumpe omnes, mea Musa, moras, tortisq́ue decora

Torquibus, eximiam Tamesis te confer ad urbem,

‘Et sceptris mea verba refer; Clarissime regum,

Progenies augusta Deûm, pro munere tanto

Vota tibi, vatemque damus. qui pignus honoris

Transmittis regale tui, cape pignus amoris,

Non illud regale, mei. quem scribere versus

Augurio meliore doces, se nuncupat ipsum

Obsequio, Rex magne, Tibi; totumque poëtam

Mancipat, & Pimplam pariter, Cirrheaq́ue sceptris

Subdit sceptra tuis quod si Semeleius Evan

Vivit adhuc expers obitus: si flamma Promethei

Sufficit ad famae precium: si vilis olivae

Inventrix fluxi nescit dispendia secli,

Quique Pelethronij gyros & frena dedere,

Et qui lina dedit Pharius; donavit aristam

Triptolemus, fulgetque ipsis rex pauper in astris,

Et te perpetuis inscribent carmina fastis,

Istaque Gnosiacam iuxtà tua dona coronam,

Et Caroli splendescet honos. nec dignius ullum

Sidus erit. Phryxaea tuis concedere cogam

Vellera muneribus. tum quà se lacteus orbis

Explicat, hic circo torquis radiabit in albo.’

At tu Pieridum decus, & iam proxima Regis

Cura tui, veterum titulis illustris avorum,

Grande poëtarum columen, Penbrochia cuius

Imperijs, placidisq́ue libens adsuescit habenis:

Accipe, sed facilis, Batavi responsa poëtae,

Et grates, quas Belga fero. palatia per te

Ingressus Tamesina fui, conscendimus aulam,

Et triplicis regni Dominum, terraeq́ue, marisq́ue,

Voce salutavi, ac primos gratata triumphos

Calliope pudibunda fuit; mea carmina per te

Regali sunt tacta manu, chartisq́ue benignum

Illuxit diadema meis. O candide rerum

Arbiter, externae tollent tua nomina gentes,

Anglia nec totum capiet. Te dividis illi,

Battaviaeque meae: pariterque excellis in illa,

Hîc prodesse cupis. Sic summis aemula divis

Vita tua est, moresque suos transcribit Olympus.

Magne Heros, non aurato tibi victima cornu

Caeditur, aut humiles adolent tibi thura penates.

Farra damus, pauperque tuis donaria libo

Intemerata focis. delectant casta Tonantem,

Parva licet, vilique etiam placantur in haedo

Numina. Threicium non me propè Strymona pugnas

Mars docuit, mammasque truces admovit Amazon.

Nec mihi, quos geminis nectit Cyllenius hydris,

Mercantum patuere doli, nec conscia fraudum

Sordida degenerem lassat solertia mentem.

Insons vita mihi est, sunt soli dedita Phaebo

Pectora, quasque suis Tamesis permisceat undis,

Castalias haurimus aquas. dare munera possum,

Sed rude carmen erunt. Tu nostris annue coeptis,

Et timidae da vela rati. Tu calcar eunti

Subde, Camoenarum genitor, residesq́ue sorores

Erige, tu cani praebe virtutibus aevi

Materiam. dicant seri post fata nepotes,

Inclyta Barlaeas fovit Penbrochia Musas.

Ad eundem Penbrochiae Comitem Epigramma.

QVi mea commendas Tamesino carmina Regi,

Terrarumq́ue potes conciliare Deos,

Occultum tacito gestas sub pectore numen,

Eloquioq́ue trahis numina tanta tuo.

Principibus vis ista viris. qui perplacet astris,

Non poterit summo non placuisse Iovi.

Venvs Batava, Sive in nuptias Nobilissimi & Generosi Domini, Ioannis à Mathenesse, D. Mathenessae, Rivierae, Opmerae et Sovtevenae &c. Curatoris Aggerum Schielandiae, et Nobilissime Virginis ac Dominae, Wilhelminae Ivdith Pieck, Epithalamium.

VIderat intrepido stipatum milite Martem

Hesperios terrere Deos, iterumque cieri

Bella Venus: toto diffundi carbasa Rheno,

Turmigerasque rates, & bellatricia rostra,

In Ligurum directa ducem. Si coniugis, inquit,

Arma mei placuisse queunt; nec classica Belgas,

Tympanaque audaces terrent horrentia Catthos;

Si fervet Mavortis opus, si fama paratur

Caedibus, & crudo nascentes sanguine lauri:

Me credat quoque terra Deam, nec languida nobis

Otia, & ignavas obiectent secla sagittas.

Sunt arcus pharetraeque mihi, sunt tela, facesque,

Queis noster quoque pugnat Amor, queis mite puellae

Ingenium, & victae submittunt colla cohortes,

Succumbit soror ipsa Iovis. Dum praelia surgunt,

Et Venerem sua bella manent. dum saevit in arces,

Et vesana suos repetit Bellona furores,

In Batavis Citheraea furit, perituraque bello

Nomina, & ingentes reparant mea basia clades.

Occidat hîc aliquis Telamon, mihi nascitur alter:

Si perit Automedon, redeunt vitalia per me

Pignora: si rapitur discerptus curribus Hector,

Astyanacta dabo: surgit pro Memnone proles

Altera: tercentum Fabijs pereuntibus, unus

Vagijt in cunis nostris conatibus ultor.

Quod Batavi vicere meum est: me credite Baetim,

Et Gangem spoliasse manu: mihi subditur Indus;

Nec sine me rutilum distringat Martia ferrum

Dextera, nec duros ad pugnam armabit alumnos

Odrysius, bellique duces. Mihi gignitur uni

In thalamis bellator homo: mihi corda, manusque,

Et celeres pugnare pedes, mihi mascula primum

Formatur natura virûm: lectiq́ue duello

Mars ingens orditur opus, nostroque labori

Auspicium, atque sui debet certaminis ortum.

Dixerat: & veteres alis subvecta Sicambros

Diva petit: niveae cingebant tempora vittae,

Pallaque discincto corpus velabat amictu,

Purpureis intexta rosis: spirabat odores

Cestus, Erythraeo fragrabant murice plantae,

Collaque Hydaspeis fulgebant candida gemmis,

Vt posses novisse Deam: certissima coeli

Maiestas documenta dabat, Superûmque notari

Et decor & facies poterant. hoc pronuba cultu

Dardaniam Spartae, Seston sociavit Abydo,

Scyria magnanimum virgo pellexit Achillem,

Victaque succubuit Pholoë. quascunque volatu

Transiit aut terras aut flumina, Cypridis aestu

Incaluere ferae, gelidisque accensa sub undis

Agmina senserunt Venerem. complexibus ulmi

Arctius impliciti molles haesere corymbi,

Arboribusque hederae. frondes genialis opacas

Explicuit platanus, lauroque intersita myrtus,

Palmaque vicinae porrexit brachia palmae.

Quodlibet arsit amans, propriosque Erycina furores

Omnibus impartita fuit. Non oscula conchae,

Non sua lascivus neglexit murmura turtur,

Aligerumque genus. sic totus amoribus aether

Ferbuit, & poterat solo natura renasci

Afflatu propiore Deae. Sed Geldrica postquam

Imperia, & celsae tetigit confinia Burae,

Hîc bellis fomenta meis, dignamque furori

Materiam quaeramus, ait. Gens una Sicambrûm

Auriacum, Veneremque simul sua stringere tela

Adspiciat, bellumque sequi. chorus omnis Amorum

Advolat, & manibus teneras strinxere sagittas

Circumfusa cohors. Iamque omnia limina lustrant

Semideûm, Procerumque domos; quae mollia flecti

Pectora; quaeque gravem virgo eiuravit amorem;

Quae dubias suspensa faces in corde volutans,

Quod speret, damnare queat; fugiatque, quod optet;

Et nolit, quod amasse velit; quae saucia caecum

Vulnus alat venis, &, quos praesenserat ignes,

Mascula dissimulet. Cunctas venerabilis inter

Pieckia coelitibus placuit, potuitque probari

Excelsae fortuna domus, castaeque decorus

Virginitatis honos, &, tot superabile divis

Ingenium, atque ipsi penè aemula forma Dione.

Illa thori impatiens (primos vix Phosphorus ignes

Extulerat, longeq́ue dies distabat ab ortu)

Foemineum tractabat opus, peplumque fluentem

Aurata nectebat acu. Iam compta nitebat

Caesaries, viridem substrinxerat aurea vestem

Fibula, Sidoniaeque sinus industria pallae

Abdiderat. stupet ipsa Venus studiumque, manusque,

Et timidam tali Nympham sermone salutat:

Quid fallis malesana diem? quam fallere noctes

Eas erat, & Paphio tenebras disperdere ludo.

Palladis hic sordet Veneri labor; altera, crede,

Iam ducenda tibi nostrae sunt stamina vitae,

Et proavùm fundenda domus. tibi sera nepotum

Progenies debere cupit, signantque maritam

Sidera. Quid vacuo ducis suspiria lecto,

Et deserta gemis? toto quam Iuppiter auro

Perpluat, & veteri cupiat praeponere Ledae.

Quin discis servire mihi, sunt mitia nobis

Imperia, & magnâ se libertate tuetur

Servitij sors blanda mei. Nimis anxia res est

Virginitas, gaudetque rapi: sociata marito

Tutius uxor amat: nulla est custodia formae,

Quam thalami cortina tegit: nescitque pudere,

Cui pudor est sprevisse virum: permittit amori

Multa thorus, tantumque salax in coelibe vita est.

Iam risus innupta meos, arcanaque nescis

Gaudia; & intrepidi quae sit fiducia lecti,

In quo nupta iacet: nescis, quibus artibus orbem

Continuet Natura sibi: quo iure parentis

Assignet sibi quisque decus: quae munia matris,

Iam tandem scivisse iuvet. vilescit, amicâ

Quicquid prole caret, quicquid sua subtrahit aevo

Nomina, spemque sui fatis involvit ijsdem.

Penelope, quamvis sapiens, concessit amanti:

Andromache Troiana fuit, tamen oscula fixit

Casside in Hectorea: nostris flagravit Amazon

Ignibus; &, rari quantumvis plena pudoris,

Expetijt Flaccilla virum: Cornelia donat

Scipiadas, Romamque nurus auxere Sabinae.

At quantae tibi virgo faces, ô quanta parantur

Coniugia. Ecce tuos praestans Mathenesius ignes

Hauriet, & tanto servaris Sponsa cubili.

Illum Palladias iuvenem deduxit in artes

Magnanimus genitor; ne quem Respublica tandem

Posceret, & Batavi spectarent ora Senatus,

Clamaret doctrina reum, trabeasque puderet

Vix vulgo distare rudi. Virtutibus annos

Antevenit; duris animum Constantia firmat

Temporibus; spernit populi Prudentia motus,

Dum patriae pia iura probat. generosaque quamvis

Nobilitas longo derivet stemmata censu,

Arduaq́ue illustres decoret fortuna penates,

Mens submissa manet: facili perfusa severo

Laeta verecundos adspergit Gratia mores,

Priscaque simplicitas, atque ista sanguine dignus

Candor, & ingenuo depicta modestia vultu.

Vix ea dicta dedit: tacitas sub pectore flammas

Excitat, & blandum venis instillat amorem

Alma Venus. Spolia illa mei sunt ampla laboris

Aliger, inquit, Amor. Nunc, quà fecunda Batavus

Arva colit, fessusque suas immergit arenis

Rhenus aquas, placidusque excelsas alluit arces

Doesa, viam flectamus, ait. quò fulgida postquam

Atria, & augusti subijt penetralia tecti,

Insignes Procerum vultus, laudataque Cypris

Adspicit ora virûm, suspensaque lumine laeto

Heroum similachra legit: qui clarus Athenis

Cattigenûm mandata dedit, quo vindice frontem

Barbaricos inter strepitus & murmura belli

Explicuit Phoebaea cohors, cui Belgica concors

Imperij surgentis onus, nostrasque curules

Credidit, & dubios commisit patria casus:

Et qui Cantabricos eludens Douza furores

Fati iura domat; sed non bellacia qualis

Carbasa, & ingenti rapuit vexilla Philippo:

Quique senex Batavum Dux Duvenvordius aequor

Classibus asseruit, totique minacia ponto

Iussa dedit, potuitque trucem sibi subdere Thetyn.

Hos ubi per vultus solertia lumina duxit,

Tum regina Paphi: Magni clarissima patris

Progenies, quâ sola manet spes fulta nepotum;

Te propter Paphias arces, Cyprumque reliqui,

Idaliumque nemus. geniales pronuba redas

Ipsa puerque mens ferimus. quid lenta moraris

Vota? nec attentae Veneri solennia solvis

Iura thori? posco sobolem, ne stemmate in isto

Destituat rector Batavos: patriaeque, tibique

Iam Citheraea vacat. nec solum blada voluptas,

Et peritura mihi petitur. respublica natos

Exigit, &, regni qui librent pondera, Belgas.

Vna, Deûm monitis, nunc ardet amoribus absens

Pieckia, tota tuis absens in vultibus errat,

Atque exul iam facta sui est. suspiria Rheno

Conscia transmittit Vahalis, peregreq́ue moratur

Mens curis intenta meis. non dignior ulla

Te poterit meruisse virum. Si gratia formae

Quaeritur, exuperat longè reverentia morum:

Si census aequare velis, rarissima longè

Vincet opes pietas: si tantae virginis ortus,

Et claros arcessis avos, praeconia poscet

Ingenitus maiora pudor. Si sidera mutet

Iuppïter, haec medijs virgo radiabit in astris.

Dixerat: ille Deae levibus violabile telis

Pectus, & insolitae laxat praecordia flammae,

Imbibiturque effusus amor. Iam pristina sordet

Vita viro, curaeque graves, & dura facessunt

Otia, nec fremitus, aut colla superba moratur

Quadrupedantis equi Non iam venabula torquet

Venator, lustratque vagos indagine saltus,

Latrantesque adigit per inhospita rura molossos,

Totque canum explorat genios: quis cursibus Eurum

Ante volet, quis nare sagax vestigia doctè

Caeca notet. non iam delapsum nubibus agmen

Inclusisse plagis gaudet, coelique cohortes

Vult praedam servasse sibi. largitur amori

Omnia, se spolium, praedamque Cupidinis esse

Sentit amans. quin iam tardos procedere Soles

Autumat, & calidos promissae virginis ignes

Differri spes aegra putat. Si vesper Olympum

Claudat, & aethereos properans Aurora iugales

Allevet, antè oculos dominae versatur imago,

Antè oculos nova nupta subit. sic victa fatiscit

Nobilitas, figitque suas in virgine curas.

Laetior intereà levium gens omnis amorum

Advolat, & primo testatur gaudia plausu,

Coniugij praesaga novi. pars flammea Sponsae,

Pars tedas, ignesque parat: pars myrtea gaudens

Tegmina circumdat capiti: pars nectare limen

Irrigat, & medijs fragrantia cinnama tectis,

Per sarumque adolet lucos, & missa Sabaeis

Balsama. Paestanis aliquis vel Adonidis hortis

Narcissum, violamque, & purpureum chrysanthum

Advehit, & donum festis solennibus adfert.

At puer Idalius genialia fulcra Cupido

Apparat, & thalamis velamina pulchra futuris,

Barbaricasque insternit opes: non talia Marti

Straverat ipsa Venus, tunc cum Lipareius amantes

Falleret, & doctis captiva cubilia vinclis

Spectarent cupida ora Deûm, quae vellera Seres,

Quos cultus fert dives Arabs; gemmisque coruscis,

Et picturato distinctas murice vestes,

Deposuit largitor Hymen. Non Gratia lecto

Abfuit, & geminas texens Aglaia coronas

Implicuit natos Zephyri spiramine flores,

Non tactos Borea, rabidique caloribus Euri,

Perpetuo sed vere novos. At praescia fati

Iuno vetat steriles istis rorescere noctes

Sedibus, & quicquid fecundi fallere posset

Spes uteri, toto dominans proscribit Olympo.

Iamque aderat festiva dies, poscensque maritum

Emicuit lux alma polo. disperserat omnes

Ipse pater Divûm nebulas, quò clarius orbem

Virgineus collustret apex, Solemque lacessat

Vultus, & in rutilo maiestas fulgeat auro.

Iunxerat una domus geminos, flammaque calebant

Iam propiore duo: veluti post frigora brumae

Incaluit terrae gremium, laxataque Phoebo

In Venerem natura ruit. sociantur in uno

Vota viri, Sponsaeq́ue thoro. Vix ille pudoris

Frena sui retinet; vix illa arcana caleris

Dissimulat fomenta sui. sic nutrit amorem

Alterius vicinus amor, suaque ignis ab igni

Pabula laeta capit. flammaeque incendia flamma

Ventilat, &, proprijs dum sperant pignora bustis,

Vitales arsere faces. Ferventia cernas

Atria, conscriptos longis discumbere mensis

Battaviae proceres, & nobilitatis avitae

Nomina magna, deos. primaevae gloria pubis,

Stant iuvenum, spestantque chori, quam fulgeat inter

Cognatas hîc Sponsa nurus; quantum ille decorus

Emicet, & nullo diffundat lumina fastu.

Vt thalami patuere fores, & conscia lecti

Virginitas timuit, quae mox sperare maritam

Fas fuerit; placido generosa Batavia gressu

Ingreditur: iuxtà musco velatus & alga

Laetior adstabat Rhenus, Doesamque trahebat,

Et Zilam, famulos. dextram capit illa puellae,

Inde viri, firmansque sua connubia voce,

Sic infit veneranda parens: Dî coepta secundent

Foedera, & aeterno connectat pectora nexu

Intemerata fides; etiam post funera mentes

Iungat amor, dirimique vetet. non fulva metalli

Pondera, non Pelopis gazas, non iugera Crassi,

Quaeque dedit fortuna, precor. Mathenesia vobis

Succrescat foedunda domus: sudate nepotes;

Vos credat Catheraea suos: agnoscat alumnos

Omniparens natura novos: hoc sanguine surgant,

Qui terris dent iura meis, securaque praestens

Imperia, & lapsis norint succurrere rebus.

Alter avus nobis redeat, quo sospite sospes,

Et legum tutela fui, quo Praeside nuper

Ad Batavos spretis Pallas migravit Athenis.

Dixerat ore gravi. Tum Iuppiter omina firmans

Mitiùs intonuit, coelique à parte serena

Maximus in thalamo splendor cum lumine fulsit.

In eqvvm Nobilissimi ac generosissimi Viri, Domini Godefridi de

Haestrecht poemation. VI.

STat sonipes, dominique ferox subsellia portans,

Obsequium gravitate premit, famulumque laborem

Dissimulat fremitu. decorant generosa comantes

Colla iubae, quas in varios solertia nodos

Strinxerat, & multo mulier distinxerat auro.

Tum coni plus fulget apex, & vertice summo

Ornamenta micant, phalerataque tempora perflat

Adversi vis saeva Noti: miratur honores

Ipse suos quadrupes, tardoque superbia gressu,

Quam calcat, fastidit humum. ferit ungula pandum

Altius in se tracta femur: cervice recurvâ

Obliquat sibi fastus iter; non prona dehiscunt

Ora, nec indecori quassantur tergora motu.

Desine magnanimûm quondam generator equorum

Ostentare tuos Agragas: non Thessala tellus,

Quem componat, habet. sordent, quos Bilbilis alta,

Quos Arcas, celsaeque dabunt fastigia Nysae,

Aut celeres in bella Scythae. non Isthmia talem

Compita, & Elaeo currentem carcere vidit

Graecia, cum celeres sese effudere quadrigae,

Palmaque praecipites accenderet aemula currus,

Et flantes sublime duces. Hierone triumphans

Littus Olympiadum seros memoratur in annos,

Et clarum Therone fuit, Pelopisque nepotes

Victrices vexere rotae. Tu testis honorum

Vivis adhuc Alphaee pater; tu Psaumidis abdis

Palladia sub fronde caput: tu fessa caballis

Corpora lavisti toties, spumamque lupatis

Abluis, & calidae propinas flumina Pisae.

Pythius Archesilae doctis applaudit habenis,

Xenocratemq́ue stupet; nec magnum clara Megaclem

Fama silet, curruque ruunt Alcmaeone nati.

Scilicet illa tuis victricia tempora frenis

Invidit, Godefride, dies; nec Olympia tantum

Conspexit generosa decus: seu colligat ungues

Ad numeros, libretq́ue gradum: sive auribus adstet

Attonitus, feriatque solum temeraria crurum

Mobilitas, grandique tremat sub pondere tellus:

Seu minitis attendat heri: seu flectat in orbem

Corpora; seu laxo transverberet aëra loro,

Arvaque quadrupedante pererret inania cursu.

Huic Hiero cessisset ovans, & prisca Pelasgûm

Gloria, cessisset spatijs Pherenicus in amplis,

Ipsaque Pisaeam decerperet Elis olivam.

Hic bellator equus medijs in vallibus hostem

Hinnitu vocet, & cuneis sese arduus ipsis

Inferat, hic lituos, hic cornua rauca, tubasque

Audiat intrepidus; perque agmina, perque phalanges

Sternat iter, peditemque truci cervice superbus

Dissipet, & nudâ stratum conculcet arenâ.

Talis in adversos sumptis insignibus AEthon

Ibat ovans Rutilos: tales calcaribu armos

Penthesilea fodis, medios cum virgo per enses,

Et Danaûm per castra ruis. generosior ille

Magnanimam vectet Thamyrim, Volscamque Camillam,

Aut erepta iterum repetentem signa Camillum.

Hoc quoque virtutum latitant sub pectore formae,

Et laudum generosus amor; servansque decori

Insipiens natura sui est. hanc praemia recti,

Et promissa movent, venienti grata magistro

Vox matutinum fremitu Titana salutat,

Et tremula modò calce favet. capit ille furoris

Argumenta sui, instâque accenditur irà,

Et contemta dolet. rursum laudata superbae

Maiestatis habet speciem, frontemque serena

Pandit, & heroo testatur gaudia gressu.

Haec mihi Apollineum pleno de fonte liquorem

Excutit: haec sacrum mihi percutit ungula montem,

Nec vatem sitijsse cupit. Iam fabula facta est

Pegasus, & celsum tranans Helicona volatu

Bellerophon, nataeque istis sub calcibus undae.

Tu mihi Bellerophon tuus est, qui sufficit undas

Pegasus, & toto vatum me proluit alveo.

Quid magno terrae gremium Neptune tridenti

Percutis? & primos imis de manibus excis

Cornipedes? hunc aequoreis vicinior oris

Belga dedit, rabidumque suis virtutibus aequor

Induit, & belli spumantes indidit iras.

Non huic frena truces Lapithae, Numidaeque dedere,

Celtiberûmque manus; non defensoribus istis

Tempus eget. spernit phaleras, alienaque Rhenus

Nomina, nec Siculus format calcaria Brontes.

Ipse tibi Batavus tantae redimicula frontis

Praebet, & excelso tumidas in vertice cristas,

Fulgentemque gravi succinctam pectore zonam,

Textaque in extremos velamina pendula talos.

Si spatium fors terra neget, sessore magistro

Molliter ille gradum glomeret: si lata patescunt

Iugera, & ingentes trepident calcaribus armi,

Vnà Eurumque, Notumque & nubifugos Aquilones

Antevolet, Caurosque leves post terga relinquat,

Sideraque, & pleno redeuntia flumina ponto.

Ille vel illaesae Cereris trans summa volaret

Culmina, vel lati tranet spatia invia Rheni,

Aut Vahalim, aut dubio fallentem gurgite Mosam.

Hoc in Amycleâ si quondam vectus arenâ

Tyndarides foret; haud proprijs bellator Aphidnis

Lurida Cecropio cecidisset victima bello.

Sunt alij, quorum Latij meminere poëtae;

Calaicus Lampon, & pulchro concolor albo

Astur Panchates, & nigra fronte Pelorus,

Et Tagus, & Pholoë, & cursu velocior Iris,

Aschetus, AEthion, Styrias, Phariusque Podarces,

Et quos Thebanis genitrix effuderat Herpe

Nobilis, & soboles Sicoris bellacis Ilerdae:

Vel, quem Troianum Mezentius urget in hostem,

Rhebus, & Adrasto celebris vocalis Arion;

Et gemini Mavortis equi, mensorque dierum

Cum rutilo Pyroente Phlegon, & fervidus AEthon,

Et Stygius Nycteus, & clari Xanthus Achillis,

Plutonisque notâ variè distinctus Alastor.

Hunc timeant cuncti, timeat concurrere soli

Quilibet. hic veteris laudes praestringere secli

Gestiat. hic docilu freni sessoribus aurem

Commodat, hic rectum servabit doctior axem,

Quàque voles, sinuabit iter. Tu scande superbos

Excellens Godefride thoros, & ephippia tanto

Turgescant supposta viro. non vilia noster

Pondera vectat equus. tellus, mare, sidera, coelum,

Nobilitas, virtus, domino portantur in uno.

Terrarum doctrina tua est: tibi regna locosque

Nosse datum: quantum Occiduus Sol distat ab ortu,

Belgicaque Aurorae thalamis, à Gadibus Arctos

Vtraque, Lappionumque solum. Tu vasta Deorum

Atria, flammantes aeternis ignibus orbes

Emensus radio, Solis Lunaeque labores,

Mercurij, Martisque vias, Veneremque, Iovemque,

Tardigradique senis lentos sublimior axes,

Et picturatam didicisti pervigil aethram.

Tu pelagi curvos flexis, Tiphynque Batavum

Expedias; tibi, quas docta depinxit arenâ

Dextra Syracusii senis, aut vis Attica, formas,

Ingenio famulans aperit labor. omnia pernox

Vidit, & ignavis animus succensuit horis.

Has portat phaleratus opes; haec baiulat AEthon

Sacra tuus, tantumque decus dum gestat in armis,

Altius insurgit quadrupes, dominique quod unum est,

Virtutis putat esse suae. Tu tergore in isto

Saepius aethereos, per amica silentia noctis,

Spectasti studiosus equos: ubi Pegasus alas

Explicet, & gelida depromat tela pharetra

Phillyrides: equitesque istos miratus & arma,

Vidisti, tibi quos servet natura penates,

Quam pandant tibi fata domum. quà praevius ivit

Insignis pietate pater; cui stemmata, sanguis,

Nec tanti fuit illustri spectata theatro

Gloria, quam patriae, & veterum custodia legum,

Et pacis venerandus amor, praelataque Marti

Tranquillae sors laeta togae: quà despicit orbem,

Qui nomen tibi scripsit, avus, laudabile Belgis

Nomen, & aeternae meritus praeconia famae.

Vive Heros; stimulosque tuis virtutibus adde,

Adde decus decori, subeant nascentia fratris

Incrementa tui, magni cui pondera belli

Dux Ligurum, atque suas partitur Spinola curas.

Quique mihi faciles aditus, & mollia fandi

Tempora concedis, nec vilia nomina spernis,

Accipe laudatum, sessor generose, caballum.

Praefatio in Epicedium sequens, Ad invictam bello & armis Svecorvm gentem.

GEns invicta malis, nec tot satiata triumphis,

Quos meruit Regis Martia dextra tui:

Gens Batavis sociata meis, cape foederis arrham,

Quam tibi plangenti nuncupat ore dolor.

Quem luges afflicta virum, lugemus eundem;

Et populos fati sors manet una duos.

Extulit hunc Sueonum tellus; nunc extulit Haga:

Extulit illa decus nominis, ista rogum.

Illa vices fandi dederat, dedit ista silendi:

Et, quae non dederat praemia, saeva rapit.

Illa sibi priscae repetens insignia famae,

Nos solum exuvias mortis habere sinit.

Quantum clara levi distat fortuna sepulchro,

Officijs distant, Tu, Batavusque, suis.

At nunc Belga canet, quos tu veneraris, honores;

Et tecum tumulo talia verba dabit:

Quem peregrina suis secrevit purpura Catthis,

Hîc iacet, Arctoi nobile Regis opus.

Epicedivm Nobilissimi & eruditionis fama celeberrimi viri,

Iani Rvtgersii, Serenissimi Suecorum Regis Gvstavi, apud Federatos Ordines, Legati. VII.

PRopitios quaecunq́ue Deos, & numina mundi

Experta es satis aequa tibi, sceptrique favores,

Hunc luge Fortuna virum, quem divûm,

Sacraque regali venerata est purpura vultu,

Et laetum dilexit ebur. cui munia fandi

Sarmaticis tribuit Facundia mersa pruinis,

Eloquijque vices, & de tot gentibus unum

Pro se posse loqui bellatrix credidit Arctos.

Omnis Hyperboreis collectus montibus humor

Liquitur, & totum in lachrymas, iam conscia mortis

Rutgersi venerande tuae, tantique doloris,

Absorbet natura gelis. sua lumina condit

Parrhasis, & Scythico iam vellet in aequore mergi,

Indignata tuos obitus. qui castra Bootes

Regia, & aeratas spectavit nocte phalangas,

Victricesq́ue acies, & victi foedera Moschi,

Et stratum clypeis Dunam, sua sidera moerens,

Etvigiles atra involvit caligine flammas.

Ipse suos Gustavus equos, bellique secundos

Successus remoratur ovans, tantoq́ue furori

Dat veniam, & domitis iam saltem parcere terris,

Officium regale putat. qua casside Corus

Diffregit duras hiems, pluviasque, nivesque,

Stat lacrymans, guttisque humectat grandibus ora,

Ac manes vocat incassum. reverentia regni,

Ipsaque maiestas aliquà succumbit amori,

Nec lugens rex esse potest. Ignoscite Divi,

Si sceptris indigna loquor. miserescere fatis,

Et pietas in rege placet; nec nomina spernunt

Humanas augusta vices, hominemq́ue potentûm

Mentiri mens celsa valet. Plorare suorum

Dîs geniti potuere rogos, & saevus Achilles,

Et pater AEneas, & qui fumantia latè

Pergama victori Priamus concessit Atridae.

Iam mihi cernuntur Phaebi delubra cieri

Sedibus, & tristes Helicon arcessere questus.

Vultus Pegasidum pallent, & languida maestis

Vix tollunt sua colla iugis, Cirrhaeque remugit

Limen, & attonita torpescens Gorgone Pallas.

Illa Iovis fugiens oculos solatia luctus

Despicit, &, presso lachrymarum fonte, resedit

In Batabis, Superosque truces, celeresque sororum

Execrata colos, vicinum planctibus aequor

Verberat, ac tales exorsa est praefica voces:

Maxima iam pridem terrarum nomina fato

Damnavit vis summa Deûm, regumq́ue minata

Turribus invictas mortali robore dextras

Perdomuit, ruptisque evolvit tempora pensis.

Tum clari periere Duces, infractaque bello

Pectora; quae Vesper timuit, quibus occidit Eos,

Armaque captibus toties submisit Iberus.

At Martem dolor ille manet. tot fulmina belli,

Hesperioque recens tepidos à sanguine manes

Luxerit Odrysius; cui duri ad Strymonis undam

Barbaricus puero cunabula praebuit Haemus,

Threiciaeq́ue nives. Me me placidissima tangunt

Funera, nec dira pollutum caede cadaver.

Exuvias Doctrina tuas, victuraq́ue chartis

Busta queror, queror extinctas, pia numina, Musas,

Thymbraeique patris cineres, ac muta diserti

Ora viri. calco totam sub marmore Suadam,

Et Charitum fatale solum, tumulumque potentis

Eloquij, ac celebrem magnis virtutibus urnam.

Illi prima rudes generosa modestia mores,

Et nondum domitos ferventis pectoris aestus

Flexit ad obsequium: nec quid puerile licere

Credidit ista sibi curis gravioribus aetas.

Mascula doctorum sapuit sub voce Iuventus

Pierijs gaudens studijs. lasciva Vacunae

Atria, Circaeae spernuntur pocula turbae,

Dum laudum decurrit iter, Phocaeaque scandit

Culmina. tunc sacro labijs arentibus aestu

Castalij latices, & in media se proluit Hippocrene.

Iam Scaurus, rigidusque Caper, durusque Palaemon,

Et tristis serulae sceptrum, plagaeq́ue sonantes,

Et matutino subsellia rauca tumultu

Terruerant animum. patuit, qui rostra fatigat

Orator Fabius. nec segnius haeserat olim

Atlantis praecepta sui Tirynthius heros,

Aut citharae cantus Chiron persuasit Achilli

Thessalico permixtus equo. Tu maxime Vossi,

Cui sua Romulidûm pandit secreta vetustas,

Ausoniosq́ue duces, effaetaque tempora mundi

Reddit sera dies, & Graiûm pulpita pulsans

Socraticas aperit celebris facundia portas,

Expedias tantae felicia coepta iuventae,

Ingenijque expande decus. tu prima peritus

Rexisti vitae spatia, & per acerba laborum

Duxisti docilem leni moderamine mentem.

Te praeeunte puer modulos, & nobile Flacci

Ad numeros saltavit epos, grandiq́ue Maronis

Insonuit sua metra tuba. tu mite Terenti

Eloquium, stricto servorum scommata socco,

Plautinosq́ue sales, & amabilis orsa Menandri,

Exulis, heu, sontes elegos, Thespinq́ue perunctum

Scire facis. tumido gradiens persona cothurno

Dat tragicos spectare modos, & cruda Thyestis

Fercula, quaeque sibi furatur fecibus ora

Dardaniae regina domus. Sed fata necesque

Bilbilici lenire ioci, lenire Catulli

Passer, & illimi potuit fera Lesbia cantu.

Horrida ridentis damnatur pagina Persi,

Et placet, immiti Latium qui lavit aceto,

Vexatus rauci scriptor Theseide Codri.

Nunc Lyrico modulata seni, nunc rura pererrat

Dorica: nunc rapidis victorum rapta quadrigis

Pindaricae commenta lyrae; veterumque Deorum

Progeniem, quos Asera dies, quos gratior hymnos

Callimachus, laetoq́ue canat modulamine Sappho.

Vt Romam Cicero, timidas orator Athenas

Erigat, & Macetûm regi responsa remittat:

Quae Crispi sint sensa brevis: Cornelia quantum

Vis valeat dubios regnorum expendere casus,

Seianiq́ue vices, & quali regna parentur

Ingenio, qualique iterum rectore fatiscant,

Vnius fit cura viri. Nec prisca Cleanthes

Atria, mellifluosq́ue negat cognoscere sensus

Phoedrus, & arguto respondens ore Philebus.

Romanos rerum dominos, gentisque togatae

Prima rudimenta, ac crescentis moenia Romae,

Excussos solio reges, mox libera Bruti

Imperia, & vario gestum sub Consule bellum

Hunc chartae docuere graves. At mascula Curtî

Exposuit Pellae victricia tela papyrus,

Eoasque acies, epotaque flumina Medo,

Et nimis ingrato passum sub rege Philotam.

Quaeque sibi proprias evolvunt tempora voces,

Et genij simulachra sui: quos balba locuta est

Potitijs Carmenta sonos: quid Musa vetustum

Lucili fremat, & quid verrucosa loquantur

Carmina Pacuvij, Calabrumque in montibus ortus

Ennius: ut medium detergat sordibus aevum

Augustus, foedamque fuget Romanus Apollo

Barbariem, linguaeque decus, pacemque Quirino

Restituat; donec Latio sua Vandalus ora

Miscuit, & Gothica stribligine sorduit Auson,

Et poterat iam Roma sibi non Roma videri.

Pythagorae monitus, doctaeq́ue silentia turbae,

Et tantum sapuisse sibi, sprevisse nepotes,

Credidit esse nefas. gaudet mens faeta futuris

Ignotas aperire vias, veriq́ue reperta

Non privata putat; solum laudabile dicit,

Quod commune facit. Criticas in bella cohortes,

Grammaticasq́ue tribus, tristesq́ue ob puncta magistros

Evocat, & longum libros diffundit in aevum,

Et sensus veterum, & labentia nomina seclo

Vindicat, atque alta mersum caligine verum

Eruit, ac querulâ socios exercet arenâ.

Iuliade, magni soboles augusta parentis,

Veronae sublimis apex, qui rapta tuorum

Ornasti claris Musarum sceptra triumphis;

Temporaque & causas Graiûm digesta per annos,

Abramidumque dies, desuetaque secla dedisti,

Haec audi lamenta pater. tibi saepè dolores,

Longaq́ue decrepiti fastidia lenijt aevi.

Tu iuveni famae stimulos, alimentaque laudum,

Tu studijs fomenta dabas, magnumque putabas

Hunc curis genuisse tuis. Rutgersius omnis,

Omnis in ore fuit Rutgersius. ille labores

Aspersis doctè salibus, sortisque levabat

Fata tuae, durasq́ue vices. Non Thracius Orpheus

Suavius immitem cantu delinijt Hebrum,

Aut celeres blando remoratus pectine silvas,

Detinuit Rhodopen. Nec te quoque passus inultam est

Scoppia gens, quae mendaci ieiunia lingua,

Et Latias redimis diris latratibus offas;

Scaligerosq́ue duces, tantaeq́ue exordia gentis,

Illustres heroum animas, neque cognita nuper

Nomina venali esuriens sermone lacessis.

Haec inter dum cuncta viro delubra patescunt

Pieridum, & totum spirant praecordia Phaebum;

Caesareas Astraea fores, edicta Quiritum,

Et Byzantini retegit suffragia regni;

Quo fundus sit iure meus: qua subdolus haeres

Lege cadat: cur laesa fides vadimonia poscat:

Quo vitio solvatur hymen: quae foedera Cypris

Horreat, & quali damnet periuria voce

Rhemnia lex magnis applaudit Gallia caeptis,

Atque aliquam meritis mercem latura laborum,

Pura mente favet. Themidos sacraria mystam

Ingeminant, titulisq́ue decus famulantibus augent.

Nec tamen ancipites illi sub iudice causae

Praecidere diem; nec matutina molestus

Tempora consultor rapuit; non vocibus emptis

Curia felices lassavit mobilis aures;

Non querulas chartas, non testamenta resignans

Distendit mala turba togam; nec dextra rotavit

Carminis horrendi folia, & iam puberis aevi

Sollicitas de dote preces. Procul illa laborum,

Fortunate virûm, pepulit fastidia felix

Suecia, & invisis expunxit nomina rostris.

O quantum imperijs secreti numinis addit

Doctrinae venerandus amor, quantamq́ue rependit

Musarum fortuna vicem. Iam regia laudes

Audit, & augustum feriunt praeconia limen,

Et terras, Scritofinne, tuas. spectabilis ostro

Belgarum populis Princeps responsa daturus

Maluit esse suum. peregrè sua praemia sperat,

Quem puduit latuisse domi. Procul ibimus, inquit,

Quo sortis vocat aura meae. quem patria discors

Negligit, Arctos habe. Sequimur te maxime Regum,

Et supplex tua sceptra colo. quascunq́ue per oras

Me tua iussa vehent, vel tempestate furentem

Nerea, vel duro concretum frigore Volgam,

Lappionumq́ue truces vultus, & saeva ferarum

Pellibus ora feram. glacialia sidera spernam,

Dum sidus sit mite tuum. Sic deserit arces

Battavicus, coelumque suum, Zephyrisq́ue secundis

Frangit Hyperboreas remis properantibus undas,

Et varias portans Sueonum mandata per oras,

Sarmatici laetus sulcat vada caerula ponti.

Nec tamen aut placidos invisa superbia mores,

Aut crescens subvertit honos. non gratia regum

Dissimilem facit esse sui. fastigia laudum

Deprimit obsequijs, & quanto maior habetur,

Officijs studet esse minor. virtutibus ornat

Oratoris opus, domino secreta potentum.

Et tacitos aperit motus: in foedera reges

Advocat; externi pandit commercia mundi:

Nunc sociam deposcit opem, nunc regia spondet

Arma laboranti patriae; nec vana suorum

Vota precesq́ue sinit. quicquid sperare iubetur,

Mox tenet, & surdas expugnat pervigil aulas.

Iam Taciti consulta probat. iam noscitur usu

Tullius; imperij varios se fundit in actus

Crispus, & Annaei monitus, exemplaque Livi,

Ac veterum nostro spectat sub sidere scenas.

Dicenti nunc verba Liger, nunc commodat ora,

Qui Vahalim, Meruamq́ue bibit, Rhenumq́ue bicornem,

Et qui Teutonicas medius secat Albis arenas,

Finnorumque maris populi; nec dignius unquam

Roma triumphantes meminit dixisse Quirites.

Fare precor, talem si te genuisse nivosis

Iactas Saevo iugis. non haec tibi nomina debet

Belgica. Depositum Batavus tibi credidit ingens,

Et voluit te posse frui. Iam grande reposcit

Pignus amicitiae; & tecum dum commoda regni

Dividit, hos solum cineres, haec propria Belgis

Funeris ossa putat. Satis est audisse loquentem,

Orantem stupuisse satis. Sic profuit orbi,

Sic tibi; seu pavidos cum victrix Austria Boios

Exuit, & trepida miles bacchatur in urbe;

Seu cum Cattigenûm proceres ad mutua flectit

Auxilia, & socijs firmat tua foedera frenis.

Me luctus, lachrymaeq́ue manent. tibi prisca fatiscit

Gloria. Tota trahit ferales Botnia taxos,

Dumq́ue rogum simulat, (nam servat Belga cadaver)

Vndique funereas altis de montibus ornos,

Fraxineasque trabes, piceas, & moesta cupressi

Robora devolvit, laticesque, & thurea dona

Affundit cineri, dicitque novissima verba:

Ille per Elysios laetus spatiabitur agros,

Quaque suis errant doctorum sedibus umbrae,

Et Phoebo sacrata cohors, manesque diserti,

Iuliadem quaeret, vigilesque hebetantia sensus

Exutus iam membra, animae miscere repertae

Se cupiet, sortisque suae felicia multùm

Fata recensebit, regalis munera dextrae,

Et numen, Gustave, tuum. mox obvius ibit,

Non iam vota fovens, facilis contextor Iambi

Baudius, & quali gravitate affatus Elisam est,

Terrarumque Deos, lucis egressus opacis,

Ibit in amplexus, reliquisq́ue aversus ab umbris

Huic uni vadet socius. veneranda Thuanus

Ora feret, Druidumque volet cognoscere motus,

Iunctaque Liligeris Brittonum foedera sceptris.

Felices gaudete animae, quas sera nepotum

Fama vehet, memorique suum decus asseret aevo.

At questus audite meos. Rutgersius hosce,

Audias hos absens gemitus. postque inclyta Regum

Funera, & Auriaci ploratos carmine manes,

Nunc etiam nostri cupiat pars esse doloris.

Tuque adeò, quem tota suum sibi vendicat Hellas,

Et Latium, ac pura Permissus proluit undâ,

Heynsiade, venerare rogum; divulsaque luge

Pectora, & iratis Parcas ulciscere Musis.

Dixerat: ast illam Fatavûm de liitore turbo

Ocyus abripuit. qualis mandata Tonantis

Exequitur, levibusque volat Cyllenius alis,

Proscinditque Notos. Non hanc remorantur euntem

Nubila, non venti, tempestatumque procellae.

Iam Frisios, Chaucosque, & praetervecta Cheruscos,

Quosque rigat regum indignatus castra Visurgis,

Et refluis pater Albis aquis, Cimbrosque feroces,

Codanique sinus populos, quà Riga profundo

Imminet, & medijs posuit tentoria castris

Rector Hyperboreus. Dea constitit. Ille ubi sensit

Palladis, ac divûm monitus afflataque coelo

Pectora, secum animo volvit, quis posthuma rerum

Pondera sustineat, Batavis quis sedibus alter

Ful[c]iat Arctoum facundis vocibus orbem.

Praefatio In Epithalamium sequens ad Sponsum.

CVm glacialis Hyems Sponsam sociasset amanti,

Scripsimus haec medijs carmina frigoribus.

Penè mihi nocuit Cypris dilata poëtae;

Dum genitum brumâ, vere poëma legis.

Adspicis, ut gelidos referant exordia menses,

Hybernasque bibant ultima verba nives?

Tunc mihi tu Sponsus, tunc dicebaris amasse,

Faverat & votis pronuba Iuno suis.

Et mea, nescio quo Phoebi commota furore,

Adfuit in thalamos Musa vocata tuos.

Si tibi displicuit tardans Hymenaeus amores,

Et mihi difficiles, crede, fuere morae.

Nunc operae periere meae, periere Camoenae,

Temporibusque minus convenienter eunt.

Peccamus gemini, nimium tu lentus amando es,

Sum nimium vates officiosus ego.

Epithalamivm, In nuptias Nobilissimi, Amplissimi,

Doctissimiq́ue Viri; D. Constantini Hvgenii Eqvitis,

Illustrissimo Principi Auriaco à Secretis: Et Castissimae, lectissimaeq́ue Virginis Svsannae van Baerle. VIII.

CLara Parethonij sileat miracula Nili

Memphis, & irriguo fecundas gurgite terras.

Egelidos alibi latices, concretaq́ue duro

Saxa gelu, & solo mutatas frigore quercus

Desine mirari Latium, coctasque sub ipsis

Vorticibus Iudaea dapes. liquefacta Lyaeum

Castiget glacies rabidi sub sidere Cancri,

Et rigidas hyemes aestas, ac munera brumae

Imbibat humenti Procyon contrarius Vrnae.

Nil Constantino nobis iam coniuge mirum.

O coeli terraeque vices: dum flumina passim

Stricta rigent, Batavoque calor proscribitur orbe,

Ille calet, primosque dies effeminat anni.

Vos, quibus arcani rerum patuere recessus,

Dicite, cur fervens Astraeae virginis astrum

Displicuit thalamis, Venerisque caloribus apti

Tyndaridae? cur non mores edoctus amantum

Eligitur petulans Aries, matrumque subactor

Magnanimus? cur astra placent glacialia Sponsis,

Et iuvenis gestator aquae, Piscesq́ue supremi?

An dilecta Iovi soboles melioribus uri

Corda monet flammis? aliosque exuscitat ignes

Iliacus puer? an medio plus frigore fervet,

Secretum quodcunq́ue latet? centrumque repulsus

Ardor habet, partesque calor secessit in imas?

An tibi, quae spatijs noctes ingentibus horae

Extendunt, iam Sponse placent? lucemq́ue tenebris

Postponit pudibunda Venus? ne gaudia turbet

Phosphorus, & celeres properans Aurora quadrigas.

An veluti media rabiem Leander in Helle

Fregit amans, cupidique faces restinxit amoris;

Tu quoque frigoribus flammas moderaris, & ignes,

Quamque adamas, sapienter amas? primosq́ue furores

Prudenti ratione domas? nec laeta iuventae

Robora lascivo cupis indulgere labori?

Scilicet illa suae tenerorum lusor amorum

Dictavit praecepta Scholae. discrimina Cypris

Inconsulta creat, Paphiaeque licentia matris

Officium sub lege facit: sua tempora constant

Coniugibus, sapiensque morâ sufflaminat aestus,

Crebraque mox rediens amat intervalla Cupido.

Viderat hic Batavo tantos feliciter ausus

Successisse Duci, dominisque potentibus aulam

Crescere, spesque novo populi rectore renasci,

Cum pharetratus ait: iam te quoque tollere tedas

Hugeni mea vota volunt: qui iussa capessis

Principis, huic etiam studijs famulantibus adsit

Obsequiosus amor: tales dum gignere coeptat

Nassovio natura Deos, tu pignora tantis

Officiosa Dijs genera, decorisq́ue paterni

Haeredes, famulosque Ducum protrude nepotes.

Non didicisse meas artes, cunctosque Diones

Decantasse dolos satis est. Parnassia per te

Templa sonant, scriptusq́ue tuo sub pollice saepè

Indoluit contemptus Hymen. nun exue vatis

Ingenium, partesque no vas ordire mariti:

Laetaque te videat venientem à limine longè

Virgo procum, tardasque moras obiectet amanti,

Et facilem cupiat sibi subrisisse poëtam.

Est genitrix Erycina mihi: iuvenisque puerque

Nuncupor. at quamvis teneris imberbis in annis,

Frango corda virûm. sunt hac excussa Tonanti

Fulmina saeva manu; rabidi sub imagine Tauri

Virginem Agenoream rapui, sub imagine Cygni

Leda Iovi sociata fuit, Satyrusque misellam

Antiopen, pluvius Danaen, aquilâque fefelli

Asterien Vis nostra tua de gente trophaea?

Vis domitos vates, & victas coniuge lauros?

Ecce Deus vatum iuga per Peneia duram

Insequitur Daphnen, flagratque poëtica Sappho,

AEstuat Alcaeus: Clario dilecta poëtae

Fervida Lyda furit; docti lyra languet Horati,

Lydia cum Flaccum recreat: cantata Catullo

Lesbia cantari meruit, famamque redemit

Basiolis lasciva suis: adamata Corinna est,

Et spolium tantae rapuisti Naso puellae,

Illicitis audax thalamis: placuisse Tibullo

Sulpitiae potuere genae, risusq́ue Neaerae,

Et Nemesis sine labe pudor. Vis altera secli,

Et populi documenta tui, dilectaque Phoebo

Nomina? sidereos Hyados qui scripsit ocellos,

Vritur in Morinis: Naugerius arsit Hyellam,

Castilio Hippolycen: redamantem Cotta Lycorim.

Stroza furit; cessit Batavo suo Rossa poëtae:

Grtoius erectos animos submisit amori:

Quique mihi toties genialia carmina dictat,

Barlaei foribus bis ter suspensa corona est.

Sunt tibi communes istis cum vatibus undae,

Castalidûm, sunt & communia numina Musae,

Communes hederae: sint & communia vobis

Iura thori, facibusq́ue suis praeluceat Hymen,

Nes folijs marcescat amor. plus nupta puolla,

Quam cantata iuvat: stimulosque ferocius urget

In thalamos admissa Venus. quae pagina prurit

Lusibus, in vana fingit sibi gaudia scenâ,

Et frustra tua vota fovet; velut ille fugaces

Tantalus optat aquas, & saevae fercula mensae

Appetit, & vacuo sectatur gutture pomum.

Dixerat haec facundus Amor, monitisq́ue Deorum

Constantes cessere animi, tedasque perosum

Pectus inoffensos altè iam concipit ignes,

Admittitque Deum venis. Hugeniu ardet,

Clamabam, fietque pater. sedet ille, novasque

Incubat in curas, & priscas negligit artes,

Et gaudet minus esse gravis. venerabilis aulae

Exuitur facies, gravitas subsidit amori,

Hunc proprij mores, mores sua verba sequuntur.

Nil nisi molle sonat, placidum, sociale, remissum,

Nulla sede manet. pendent oblita magistri

Barbita muta thoro, nec tactae pollice chordae

Dediscunt resonare melos, delapsaque tecto

Securos fidibus subtexit aranea casses.

Scandit equum; laxo sonipes vestigia freno

Lenta legit, dominique piger parere recusat

Mitibus imperijs. illum sperata voluptas,

Attentumque tenent speciosae virginis ora,

Et vultus, quos fingit amans. Si tempora Musis

Commodat, in molles elegos deflectit amantum,

Totque poëtarum libris decerpit amator

Nasonis titulum, quaeritque in amoribus artem.

Cum legit astuti fraudes & carmen Acontî

Cydippen hac arte petat: iam carcere clausam

Poscat Hypermnestram: iam terret Iasonis uxor,

Exemplumque timet: iam Laodameia labantem

Erigit, exemplumq́ue probat. iam rursus amare

Desinat, exemplo Canaces; nisi lecta modestae

Littora Penelopes tam castae coniugis illi

Spem faceret. fidei miratur nobile pignus

Hermionen; iterumque furens quid femina possit,

In Didone stupet, fatisq́ue ruentis Elisae

Ingemit. at charam non sic ego Phyllida spernam

Demophoon, iratus ait. tu Sesta puella,

Quaeque ab Abydenâ tibi littora mittitur urbe,

Tota places. quaecunque domi sunt obvia sordent,

Meque etiam peregrina iuvant. absentis amicae

Acrius est studium, & rarò conspecta furores

Exacuit. Vos Haganae secedite matres,

Vicinaeque nurus: mihi quaeritur altera Sestos,

Altera Abydos erit. terrâ seiungar? an undâ?

Vnda nocet, nocuit Leandro fluctus & aequor.

Sufficiant mihi tuta meae discrimina terrae.

Vrbs iacet in Batabis, totum celebrata per orbem,

Dives opum, legumque potens: si Pergama iactant

Autores antiqua Deos, haec moenia Divûm

Dic quoque structa manu. Venetos miramur in undis,

Oceanoque domos, atque emergentia stare

Saxa mari: sed & illa cavas fulcire paludes

Tecta vides, mollique exurgere culmina limo,

Et vastam niti sylvis ingentibus urbem.

Hic sua Neptunus tumidarum rector aquarum

Regna tenet, totiq́ue minax dat iura profundo.

Hic aperit portus, Gangisque, & divitis Indi,

Hostilisq́ue Tagi spolijs exultat opimis.

Hic Arabes, durique Getae, Cimbrique feroces,

Et Persae molles, & fertilis accola Nili,

Totque Afrûm populi, & braccati corpore toto

Lappiones, hospesque Padi, potorque Suevi,

In commune forum coëunt. hic venditur orbis,

Hic emitur, mercesque suas extrudit & adfert

Mercator vagus, & longinquae munera terrae

Vectat opes pelago. praeses Cyllenius urbi

Imperat, & multo locuples splendescit in auro.

Huc ubi corripuit gressum, & surgentia passim

Tot coelo delubra videt: nova moenia condi,

Fervere strata viris; distentas mercibus alnos,

Turritosque apices, & vinctam compede Thetyn,

Amsteliosque lacus. non haec mihi, dixit, amantur,

Spesque meas implent. luxum damnate coloni,

Hos ego nunc unâ proscribam virgine fastus.

Dum loquitur, Barlaea venit, (seu casus eunti

Obtulit hanc, seu fata pios moderantur amores,

Et thalamis Deus author adest) non turgida gressu,

Demissis pudibunda oculis. adsperserat illi

Blandum aliquid Citherea favens, moresq́ue pudicos

Finxerat Euphrosyne. placidi reverentia vultus

Fecerat invidiam formae. capit ille secundi

Augurium geniale thori, & laeta ora pererrans

Virtutum simulachra videt, Charitumq́ue labores,

Ingenijque notam, secumque haec talia fatur:

Te sequar Amsteliae gentis decus, inque tuis nunc

Fixa pedum ponam pressis vestigla plantis,

Atque umbrae spatia ista tuae, relegamq́ue, premamq́ue,

Ne cupidis oculis, ne quà elabaris amanti.

Tu patrios cynosura lares, tu limina monstra,

Mox adeunda mihi, primos cum Vesperus ignes

Extulerit, Phaebeque meos testabitur ignes.

Successus doctrina iuvat, mellitaque tanti

Suada viri, variumque sibi facundia schema

Fabricat, & gaudet sic persuasisse puellae.

Dixisti: sum virgo tuus. nihil illa regessit.

Dixisti: sum virgo tuus. subrisit amanter.

Ter dicis: sum virgo tuus. penè annuit illa

Moxq́ue iterum dicis: solve hunc mihi virgo dolorem,

Et vitae me redde meae. suspensa labascit

Virginitas, & victa ruit constantia verbo:

Sum tua: me sponsam, te sponsum eliminet Hymen.

Felices animae; quali socianda marito

Ingrederis Barlaea domum, pilentaque scandis

Aonidum vectura decus. tu coniuge in isto

Pierin, & cunctas aufers pro dote Camoenas,

Ipsaque Thymbraeum donant sponsalia Phoebum.

Quae propior Ducibus facies? quis gratior aulae?

Quanta salutantum foribus praeludit iu ipsis

Turba petax; cui Nassovij responsa benignus,

Et rescripta ferat. Iam te venerabitur Haga,

Nomina laudabunt vates: iam clara poëtae

Vxor eris, decorisque sui dat iura Britannus.

Nec tu Sponsa minor proprijs insignibus annos

Illustras, sexumque tuum. sit Portia fortis,

Sit Cassandra sagax, venturi praescia Manto,

Doctaque Papinij coniux, celebresque Corinnae,

Te nostro pietas spectabilis eximet aevo.

Laetior intereà vicina per oppida taedas

Fama vehit, glacieque rigens pater Amstela Teiae

Nunciat, ille mari, latèque patentibus undis.

Non Tamesin Galatea, nec hoc nescire Garumnam

Cymothoë voluit. Tyrrhena per aequora Triton

Insonuit thalamos conchâ quascunque per oras

Pierides vexere virum, communibus omnes

Applaudunt animis, votisque faventibus adsunt.

Quod si Vere novo, & Zephyris perflantibus orbem,

Foedera iunxissent Superi; viridantibus Haga

Annueret folijs, cantataque porticus umbrà

Par calidum gelidâ tegeret, tiliasque superba,

Glandiferoque cavas agitaret vertice quercus.

Nunc, quod sola potest, pulchrâ vestita pruinâ

Candet, & oppositos recreat candore penates.

Et licet inviso rigeat sub frigore coelum,

Vult aliquà prodesse tamem. nova sidera nuptis

Parturit, hybernasque faces extrudit Olympus,

Innumerisque micat flammis aestate negatis.

At te felicis praesagia prospera lecti

Constantine iuvent, &, cum te Sponsa maritum

Mox faciet, poscetque isto de patre nepotes,

Amplexus inter faciles, risusq́ue iocosque,

Intempestivum poteris risisse poëtam.

Phalevcvs ad Sponsum.

QVot tu carminibus canis puellas:

Quot laudas Batavûm Batavus urbes:

Quot taxat tuus ordines character:

Quot pulsas fidibus chelyn canoris:

Quot terras, populosque perargeasti:

Quot linguis loqueris diserte vates:

Quot pernox numeras faces amator:

Quot te candiduli colunt sodales:

Quot tu candidulos colis sodales:

Quot leges veneraris Vlpianas:

Quot signas tabulas petacis aulae:

Et quot basia perlegis Catulli:

Tot iam basiolis bea maritam;

Tot te basiolis beet marita.

Et post millia basiationum,

Post tot murmura, post leves ocellos,

Post flexus, helicesque brachiorum,

Fac, quod fas tibi factitare Sponso:

Fac, quod fas sinit haud negasse Sponsam,

Vni dicere sit pudor poëtae.

Propempticon, Ad Nobiliss. & Generosiss. Dominos, D. Ioannem

Georgivm Cigan, et Wenceslavm Cigan, Fratres, Barones de Sloupska, quum relicta Batavorum

Academia Silesiam repeterent. IX.

MAgne maris Nereu domitor, qui gurgite vasto

Belgiacis gelidam secludis finibus Arcton,

Et procul offensi victrices Caesaris iras,

Et debellatum spectas è fluctibus Albim:

Tuque, per aequoream pandens tua littora Thetyn,

Terra potens, mediumq́ue bibens Germania Rhenum,

Sumite depositum, Batavis quod reddimus oris,

Nec vestros violate deos. compescite Martem,

Et strictos geminis avertite fratribus enses,

Si veniam meruit pietas, si nescia fraudum

Pectora relligio est manibus temerasse profanis.

Non nostrum est, quod fertis, onus, sed nomina vobis,

Et patriae sperata suae, quibus otia tellus,

Et coniurati spondent sua commoda venti.

Sat pelago trux saevit hyems, & bella minantes

Disiecit Iovis ira rates. Haec pacis alumnos

Cymba vehit, solumq́ue ferunt pia carbasa Phoebum.

Caedibus Europae maduit caput, efferus ensis

Vangionum tristes maculavit sanguine terras,

Et Boios fato domitos. Sua damna triumphans

Austriavus dolet, & victrix fortuna suorum

Morte cadit, propriosq́ue obitus ulciscitur ultrix.

Hoc regum trahit ira nefas, sceptriq́ue furores

Insons turba luit. Sed vos iam parcite dextrae,

Assuetaeque malis animae, tinctaeque recenti

Caede manus, donec tantum Silesia pignus

Possideat, Viadrusque suas exponat in oras.

Ambulat innocuus candor, generosaque mentis

Simplicitas, doctosque agitans prudentia sensus,

Nec sapiens, quae vulgus amat. nil castra morantur

Aonides, neuterq́ue suâ cum Pallade Apollo est.

Praesidium doctrina petit, nec noxia cuiquam

Nobilitas faciles poscit per compita gressus.

Ciganei proceres patrijs considere terris,

Et reduces adolere parant altaria donis.

Magna loquar, migrant celebris charissima Leydae

Corcula, & externae clarissima nomina gentis,

Et Vatavae telluris honos. agnoscite Belgae,

Quas dudum servastis, opes, quas odera vobis

Credidit, & nostris formandos misit Athenis.

Scilicet est aliquid peregrinos visere Soles,

Nec tantum sapuisse domi. mens libera quaerit

Exilia, atque foris positum miratur honestum.

Illa Deûm sedes; Superûmque invita penates

Mortali mutavit humo, mox corpore rursum,

Carceribusque abitura suis. cur horreat orbis

Particulam mutare aliâ? cur semper in uno

Stare loco, patriaeque velit se affigere glebae?

Vndique quà geminos tollit, vel deprimit axes

Naturae, mundique labor, quaque incubat undis

Fornicibus domus alta suis, virtutibus ingens

Porrigitur spatium, nec fervens cura sciendi

Sistitur, ulteriusq́ue cupit furor iste vagari.

India bis geniti redimivit tempora Bacchi,

Argolicosque duces, & Graiae nomina terrae

Thessalicus pellexit ager. Tirynthius olim

Hospes in extremis consedit Gadibus heros,

Alcmenae, matrisque satur. defossa metalli

Pondera in ignoto Batavûm solertia mundo

Quaerit, & immensum circumfert vela per orbem.

Non Ithacum tenuere lares, geminosque Mycenae

Atridas, abijt Latio dimissa Iuventus,

Cecropidumque stetit peregrè novus advena portis.

At vos Hercynijs vicinas saltibus arces

Liquistis fortes animae, Belgasque videndi

Causa fuit magno libertas Principe tuta,

Nec victae regionis amor, sacrataque Musis

Limina, & in medijs nascens sapientia bellis.

Non hic fallacis scelerata insania secli

Aspersit labem generi non improba Siren,

Nec Circe potuit castas inflectere mentes,

Aut scelerum suadere modos. dulcissima vitae

Otia Romanae rapuerunt tempora chartae,

Et modo surgentis Romae, modo fata cadentis.

Quin ubi maiores mens volveret ardua curas,

Socratica dulcis Sophiae latuistis in umbrâ,

Aut Themidos sacro didicistis iura recessu,

Et veterum nostro versastis sidere leges.

Nunc Patriae vos cura vocat, blandique penates,

Bellorumque immune solum. iam grande laborum

Terra parens designat onus, subductaque Marti

Imperia, & claros offert respublica fasces.

Illustres virtute viri, nec sanguinis ortu

Degeneres, proavûm nulli splendore secundi,

Felici remeate gradu. nos prospera vobis

Vota damus, fremituque afflamus vela faventi.

Cymothoë placidis calcans vada coerula plantis

Sternit aquas, toto subsidunt aequora ponto,

Assiliensq́ue rati proram levis alluit unda.

Et, quia sacra Deis fratrum concordia, fulgent

Placatos inter Pollux cum Castore fluctus.

Ipse etiam AEolio dimissus carcere sentit

Iussa Deûm, laxatque sinus, & vela secundus

Auster, & à puppi surgens comitatur euntes.

Et iam laeta novos recipit Silesia vultus,

Et dominos vehit Elsa suos, iam Nissa fluento

Luxurians sociâ gaudens lascivit in urbe,

Aggeribusque excussus abit. iam Ciga triumphans

Civiles vestro damnat sub nomine rixas.

Illic consilijs populos, & legibus urbes

Flectite, ad exemplum moderantûm cuncta Deorum.

Seu pacem fortuna dabit, seu barbarus hostis

Inferet Hungaricis funestum finibus ignem,

Et turbata quies districtos porriget enses.

Illic Auriaci magna ornamenta Lycaei,

Et seris victura etiam memorabitis annis

Nomina. ut, Ausoniae decus immortale loquelae,

Vindicet aeternos Batavis Cunaeus honores,

Et Latij genium, & priscas promittat Athenas.

Illic Barlaei faciles in carmina Musas,

Et Vossi facunda mei narrabitis ora.

Mox ubi festa dies hilari decurret Iaccho,

Augustos inter proceres, cognataque vobis

Stemmata, Battavicae referetis robora terrae,

Hinc pelago cinctos populos, hinc milite tutum,

Aut Mosa, Vahalique latus: duo fulmina belli

Nassavios: pulsum obsessis à moenibus hostem:

Occiduis nuper victos in partibus Indos:

Et tandem captae obsidium memorabile Breda.

Ad Nobiliss. Virum D. Constantinvm Hvgenivm Eqvitem, Febre correptum. X.

Dî, quibus imperium est vitae, Batavûmque salutis,

Tuque Deo prognate puer, quo vindice rursus

Ostendit laceros laetis mortalibus artus

Hippolytus, tantosque potens medicina dolores

Lenijt, & vanos obitus risere quadrigae:

Incolume hoc servate caput, quo sospite gaudent

Aonides, hederamque comis, laurumque capillis

Implicuere Deae; cuius Parnasia latè

Carminibus delubra sonant: nec sola disertos

Addidicit gens nostra modos; cui Gallus, & ipsa

Mancipat Ausonias Cypris festiva Camoenas:

Nec generosa suos vati subtraxit honores

Albion, & Latiae permiscens verba loquelae

Vandalus indomitos iuvenum dictavit amores.

Quid mihi fatales Lachesis, festina nocendi,

Praecipitas irata colos? cur stamina velox,

Dignaq́ue perpetuâ florentia fata iuventâ

Mortiferis adflas odijs, & sidera morbis,

Et totum vesana malis adspergis Olympum,

In charos violenta lares. Arcessite manes

Numina, & infesti pateant tot febribus hostes,

Et secli secura cohors, quibus otia Soles,

Virtutumq́ue trahunt lentas fastidia luces.

Hi pereant, queis vita perit: queis fama vacillans

AEgrotat, marcetq́ue levis flos integer aevi,

Nec patriae sapuisse placet. Cur corpora constent,

Queis animae vis celsa labat, vivisque fatiscit,

Et moritur pars magna sui? Sat iuris in illos

Mors habet: hi tremulo ductent vestigia gressu,

Quos sanos vixisse pudet. Vos nobile pignus,

Vos Batavis servate virum, quo Belgica vate

Gaudet, & aeternis inscripsit nomina fastis

Cattus, & antiquae reparat dispendia linguae.

Hos vetuit sua Musa mori, fatiq́ue triumphis

Eximit, & coeli donat clementia seclo.

His nascens Aurora iubar, primosq́ue iugales

Commodat, his facilis pandit sua lumina Titan,

Et vigiles demulcet equos: his provida seros

Continuat natura dies; inimica fugantur

Sidera; propitijs famulatur nubibus aether:

Morbidaque avertunt memores contagia Musae.

Phoebe pater, totum medico cui sufficit Haemum,

Odrysiumque nemus, Patareaque rura ministrat

Terra parens, aegri cessas memor esse poëtae?

Nec te docta chelys, totumque audita per orbem,

Trans Ligerim, Rhodanumque Alpinaque culmina, colles

Oxonios, tetigisse potest? cur nostra moraris

Vota Deus? tu consilio fulcire ruentem,

Tu sanare potes. tu mitia sidera nosti;

Totque soli, coelique vices; quae tempora Lunae

Designet fatale iubar: quo lumine prosit

Signifer, & quali Stygijs revocentur ab oris

Pallentes virtute animae. Non Lemnia tellus,

Aut Cretae te gleba latet: non divitis Indi

Balsama, non salubres succi, quibus ipsa sororum

Pensa trahas, ducasque tuo sub pollice fusum.

Respice quà laetis frondet sub saltibus Haga,

Et gelidam praebet turbis spatiantibus umbram;

Quà meus afflictos languens Hugenius artus,

Affectamque animae sedem, atque ignava tuetur

Membra dolens. blandum capiti circunde papaver;

Succurrat Panacaea favens. ne turbida Morpheus

Obiectet simulacra vagus: ne vanus inani

Phantasus illudat specie, vel saeva Phobaetor

Ora ferat: lenes restaurent robora somni,

Et medicis valeat serpens Epidaurius herbis.

Redde virum nobis, reddas tibi, redde Deorum

Concilio, Batavûmque duci. tu vota secunda.

Intereà absentem moerens affabor amicum.

Heu Patriae spes magna iaces, pigroq́ue cubili

Languidulum demergis onus; nec gratia vultus

Pristina, nec solitam generosa modestia frontem

Explicat: immites urunt praecordia febres,

Distendit fera flamma caput, vicinaq́ue menti

Lancinat aethereis cognatam sedibus arcem.

Hei mihi qualis eras, cum circumfusa loquentem

Curia, cum laeti spectarent ora clientes,

Dictaret responsa Themis: tibi plauderet aula,

Gauderent te rostra viro. Iam dextera languet,

Cui toties descriptus amor, Veneresq́ue, iocique,

Et quicquid Citherea probat, fallaxque iuventae

Ingenium: quae laudet amans, quaeque oderit idem:

Quae cupiat, nolitque furens. Vis tanta resedit,

Nec vatem sinit esse calor. peiorq́ue furorem

Obtundit, Phoebumque furor, flamma altera flammam,

Faxque facem, non labra sibi tibi torrida fontes

Castalij, Cirrhaeque liquor, sed pharmaca mille

Simplicibus decocta rigant. nunc altera potas

Flumina, nunc tetricus tibi fastidita Machaon

Fercla parat, dubiasque docet dediscere coenas,

Aut Curij praescribit olus: vel quale sub ipso

Fabricius, consulque bibit Serranus aratro.

Iam vegeti nutant gressus: noc limina calcas

Auriaco calcata duci. iam Principis haerent,

Et Domini rescripta tui. suspensa canorum

Iam damnat testudo melos, fidibusque remissis

Tristia languenti resonat lamenta magistro.

Adspice mortalis fugientia secula vitae:

En fragile est, quodcunq́ue sumus: dum vivimus, inter

Mille modos lethique vices versamur, & unus,

Vel levis, ad mortem nobis suffecerit error.

Non tituli, gentisque decus, non tacta Deorum

Colla manu, aut Tyrio saturatae murice vestes,

Non totam complexa Themin, non ebria Phoebo

Pectora ab aegroto deducunt corpore febres.

Diffluimus gens nata mori, pariterque serenum

Ordimur cum morte diem: qua vescimur aurâ

Fati causa latet, secretaque semina lentos

Constantine fovent obitus: sua funera secum

Circumfert moriturus homo: suspiria, tusses,

Et luctus, fomenta malis, & praevia praebent

Instantis documenta rogi. Mens sola Deorum

Expectat secura domos, & conscia coeli,

Quas optat, meditatur opes, nec noxia tabo

Sidera, nec diris minitantem afflatibus aethram,

Astrorumque timet vultus: capit illa laboris

Lenimenta sui, & magni promissa parentis

Versat, & ingentem volvit sub pectore Christum.

Hae subeant animo voces, haec sensa superstes,

Hosce tuo languens monitus concede dolori.

Ad Apollinem, pro restitutâ Constantino Hvgenio valetudine, Carmen. Votivvm XI.

PHoebe pater, cuius triplici sub numine numen

Et Claros, & Tenedos coluit: cui carmina cordi,

Et iaculis armata manus, victrixque labantes

Instaurat medicina dies, ac languida motus

Debet vita suos, ereptaque nomina letho:

Iam grati tibi thura damus, Rheniq́ue sub ipsis

Finibus accensis fumant altaria donis,

Et Batavûm tibi flagrat ager; dum laeta renidet

Auxilio natura tuo, & properantia sistens

Stamina, fatales hoc saltem in corpore luces

Despicit, & magno producit lumina vati.

Agricolae lectis Cereri de rure maniplis

Sacra ferunt, placat Bacchum Caper omnibus aris,

Odrysium taurus, magno centena parantur

Busta Iovi, Triviaeque truces delinijt iras

Cerva cadens. Tibi nos priscos mactamus honores,

Taurumque, & raptas calidâ de matre bidentes,

Quosque sacrat tibi Persis equos. Mihi Pegasus alter

Fundit aquas, aperitque sacri fastigia montis

Vngula, quo totos despumet pagina fontes

In laudes Thymbraee tuas. Tu carminis audis

Vota mei, sospesque tuis Hugenius herbis

Rursus inoffenso ducit vestigia gressu,

Iamque redux à morte valet, Musisque renasci

Incipit, & lentas cantu proscribere febres.

Qualis ubi aestivas insana Canicula messes

Verberat, inflexo nutant cerealia collo

Pondera, & arentes succumbunt ignibus agri:

Tum melior postquam aura diem, foecundaque longas

Dispulit unda faces, redeunt sua robora culmis,

Vita satis; & quae poterat perijsse videri,

Spes dominum rediviva levat. Non sola vetustas,

Maeonidesque pater, vel sacris nobilis hymnis

Callimachus tua facta canet; tibi tempora dicent

Votivum quoque nostra melos, tibi scribimus hymnum

In Batavis, tanguntque pios tua numina Belgas.

Plus Deus Hippolyto sanas, quem ludicra vatum

Discerptum commenta stupent, superisque renatum

Mendaces cecinere tubae. plorata reducit

Funera, & extinctum falsis Epidaurius herbis

Excitat Androgeum, & Troiae sub moenibus altis

Ficta Philoctetae sanavit crura Machaon.

Cedat Phillyrides, Amythaoniusque Melampus,

Et Graijs qui praestat opem Podalirius aegris.

Tu cunctis plus Phoebe iuvas, disruptaque penè

Foedera tot vatum reparas: sanantur in isto

Corpore Pierides: afflictaque brachia laetae

Permiscent Charites: anima Barlaeus in illâ

Sospes abit, vivitque iterum: communis utrique est

Vna salus, commune decus: languescimus ijsdem

Deficimusque malis: rursumque iuvamur ijsdem,

Erigimurque bonis. haec sors redamantis amici est,

Hic Pyladem testatur amor, devincit Orestem,

Pirithoumq́ue fides. En quanto patria plausu

Laetitiae dat signa suae. venerabilis aulae

Gaudia dissimulat Princeps. dulcissima mater

Non morbi spatia ampla dolens, sed cuncta salutis

Expendit momenta tuae. non Curia fratris

Tardari tristatur iter. generosa sorores

Lumina detergunt lachrymis, nec fletibus ultrà

Ora rigant, laetaeque queant placuisse puellae,

Dum solitus redit ore rubor; castique lepores,

Blandaque sperantes facundia flectit amantes.

Pandite vos Helicona viri, cantusque ciete

Turba poëtarum; nec tu celebrata Camoenis

Anna soror suspende lyram: licet ista maritus

Ocia, & ingratas forsan fastidiat artes.

Oscula tantisper, tantisper basia differ,

Neglectusq́ue tuâ iam saltem parvulus aulâ

Lusitet Ascanius, donec solennia Phoebo

Carmina; & incolumi destilles metra poëtae.

Traxerat Eurydicen Stygijs Rhodopeius Orpheus

Sedibus, unanimi Thrace cum barbara plausu

Accinuit reduci. nec, cum pallentibus umbris

Exijt audaci Theseus iuratus amico,

Et tremeret Styx atrae duos, sua gaudia pressit

Graecia, at invicto suspendit serta sodali.

Nunc etiam sua iura neci, Ditique triumphum

Abstulit illa dies, spoliumq́ue invidit Averno;

Quâ novus, & fractos reparans Hugenius artus

Ambulat, & solitis lassat palatia curis,

Aut turbata suis accommodat organa cannis,

Aut doctum modulatur epos, vel sidera spectat

AEqua sibi, Superûmque domos metitur, & ortus

Flammarumque citos obitus, vel verba disertus,

Et sua in innumeras diffundit nomina gentes,

Linguarum, fandique potens. Quid maxima cessas

Gloria Toxandrûm, Batavi vox prima Senatus,

Grande decus vatum, Catsi? si femina, virgo,

Si Memphis lasciva suos suggessit amores,

Si matres meruere cani, & sua munia per te

Praeclarae didicere nurus docilisq́ue reperta est

Battavia, asserto potiùs iam barbita vati,

Et Clario concede Deo. Iam littora Nerei,

Naiadumq́ue chori, vicinaq́ue numina Fauni

Exiliunt, recubansque aliquis sub tegmine fagi

Exstinctum nondum crudeli funere Daphnim

Ingeminat calamis Corydon, vel gutture Phyllis.

Quaeque viri forsan thalamo Galatea subibit,

Sic gavis canit: vos hoc venerabile Belgis

Depositum servate Dii: si sidera poscant

Indigetem, serò Superos & limina Divûm

Adspiciat patrio proles contermina coelo.

Spem faciat sobolis, venturorumq́ue nepotum,

Quem totum perijsse nefas, nec clarior orbis

Incola languenti prorsus sua subtrahat aevo

Nomina. quae paribus patrem virtutibus aequet,

Progenies tantos decoret victura penates.

Laudatio Hortvli, siti in agro Leydensi, extrà portam

Rhenoburgicam, intrà primum ab urbe lapidem.

XII.

HOrtule, Apollineos toties cui rustica cantus

Pieris ingeminat, folijsq́ue instillat amorem

Carminis, & lenes resonant arbusta Camoenae:

Hortule, qui fessae toties solatia menti

Sufficis, & tetricas curis levioribus horas

Delinire soles, & post abrupta laborum.

Ad secreta vocas, Zephyris perflantibus orbem,

Fecundos iam pande sinus, almaeque parentis

Depositum, messemque avido promitte colono.

Cessit hyems, cessere trucis fastidia brumae,

Sideraque in faciles nimium crudelia Belgas.

Occidit effusa glacialis Aquarius urna,

Nec Pisces cum Sole meant; Ledaea pererrat

Astra Phlegon, laxisque dies expandit habenis,

Et matutinam vocat ad mulctralia Nisam,

Purpureis Aurora genis. fumantia tauris

Tergora lassat ager, discissaque vomere tellus

Solvitur, & cupidis admittit semina sulcis.

Sic terris sua vita redit, coeloque parente

Concipiunt animas, naturaque foeta laborat,

Et varium molitur opus. me conscia veris

Vis agitat, pigrumque iubet secedere mundo,

Afflatum propiore Deo. nova gliscit ab imo

Pectore Musarum rabies, eademque poëtam

Tempestas, annumque facit, coelique calore

Pierides, & Vesta calent. iuvat ire per horti

Delicias, laudesque mei; positisque coronis,

Nec iam daphnea redimitus tempora lauro,

Fraxinea tenerum carmen meditabor in umbra.

Hortule, non ego te gelidà regione Trionum,

Arcadiaeque iugis, vel duri ad Strymonis undas

Quaesierim, Scythicoque solo, quà verberat Arctos

Proxima frigentes populos, frenoque coercet

Nereides immane gelu, noctemve, diemve

Continuat coeli facies, & rectior orbis

Machina partiri nescit cum luce tenebras.

Nec te Sole rubens, torrensque caloribus Indum

Zona tenet, non ustus Arabs, non indigus undae

Afer, & ardenti tellus vicina Canopo.

Te, cum vasta suis terrarum corpora quondam

Digereret Deus ipse locis, divisaque sedes

Acciperent elementa suas, Solem inter, & Arcton

Conditor in Batavis posuit; ne fervidus AEthon

Vreret, & siccas radijs elideret herbas,

Aut frigus tardaret iners. tibi temperat aestum

Frigoribus natura favens. Tu languida Rheni

Flumina, Teutonicisque ruentem sedibus amnem

Sistis, & hîc nullo metuendum vortice lambis.

Hunc sitiens aestate bibis; tibi pocula laeto

Sufficit, & tremulis stagnans allabitur undis.

Hic Latiae steterunt aquilae, sua castra Quiritum

Te circum posuere duces. te, missus in orbem

Saxo Britanniacum, Tamesinaq́ue littora, pressit,

Engisto ductore redux. admurmurat undis

Oceanus, propiorque suas advolvit arenas

Thetys, & albentes circundat caerula colles.

Hortule Hamadryadum requies, Fauniq́ue voluptas,

Et Pani dilecte Deo, Corydonis amores,

Delicium pueris, statio secura puellis,

Quam te laeta Pales pratis viridantibus ambit

Vndique, quam laxis succrescunt gramina campis,

Et circum tibi ridet ager. quam plurima passim

Pascua tondet ovis, distentaque cernitur Io,

Sed dudum neglecta Iovi. spatiosa vagantur

Flexipedes per prata boves, armentaque fervens

Taurus init, reparatque suae dispendia gentis.

Hîc, quibus in tenera iam ludunt cornua fronte,

Imbelles spectes vitulos, mollesque iuvencas,

Errantesque procul tenera sine matre bidentes.

His permixtus equus campo sese arduus infert,

Impatiens freni, & multum spumantis habenae.

Lanigerasque inter pecudes generosa profusis

Immergit sua colla iubis, belliq́ue furores

Concipit, & nondum conspecto irascitur hoste.

Vndique caeruleum spatioso fornice coelum

Incubat, & superûm sublimes explicat arces,

Flammiferumque globum Solis, Lunamq́ue, Deosque

Obijcit, & vario labentia sidera motu.

Nullae oculos sistunt silvae, non lumina montes,

Laxa patent spatia, & vasti pars altera mundi.

Non aliter Latijs Circaea cacumina surgunt

Littoribus, Baiaeque nitent; ubi tramite longo

Tyrrhenos ultrà fluctus, Siculumque profundum

Imminet adversis aether declivior Afris,

Italaque oppositum tellus adspectat Atlantem.

Plus illum tu Leida beas, laudesque tuorum

Pars sentit tantilla tui. Tu mitia Musis

Otia das, spretaque novos Libethride lympha

Diffluis in latices medijs non Pallas Athenis

Quaeritur, Aoniae Cirrham liquere sorores,

Ipsa Claros Phoebum, Delosque antiqua requirit.

Hîc habitant vates, hîc numina docta serenos

Doctrinae posuere lares. nova nascitur in te

Graecia, Cecropidaeque novi. nunc altera Belgis

Ausonia est. in te Latialis Roma renasci

Incipit. hîc varias industria parturit artes,

Dictat iura Themis, distinguit crimina recto

Relligio, & lentis remoratur stamina fusis

Parcarum Medicina potens. sua viscera pandit,

Et caecos natura sinus, verique recessus,

Ancipitesque aperit rerum Sapientia causas.

Haec fundi laus prima mei est, hac sorte superbit,

Et sibi vicinae praeconia vendicat urbis

Tot Musis illustre solum. Sit milite fortis

Hesperiae pugnacis ager: sit Gallia Baccho

Nobilis; illustret candenti marmore regum

Tecta Ligur: niveum peregrinis India regnis

Mittat ebur: fundant molles sua thura Sabaei:

Haec loca venturis doctorum gloria seclis

Consecrat, & totum diffundit fama per orbem.

Dic mihi purpurei gratissima filia Veris

Flora, quibus tenerum nuper conseveris hortum

Floribus, & quales pingant virgulta colores.

Arboreos tu Faune senex edissere faetus,

Dicite lascivae Barlaei rura Napaeae,

Dicite Hamadryades, agrestia numina, Divae,

Roscida disparibus nascentia germina formis.

Assurgunt patulis argentea lilia labris,

Quae violent candore nivem, vel odoribus Hyblam.

Haec inter croceo pubescunt altera vultu,

Quae vincant fulgore diem, Solisque lacessant

Lumen, & Assyrio rutilantem murice pallam.

Sunt violae molles; sunt, quas clementior aura

Educat, at nullo nocituri vulnere dentes;

Et crocus auricomans, & gloria veris adulti

Crinitae per colla rosae, quas Cypris Adoni

Inspergat studiosa suo, rapiendaque iamiam

Legerat in Siculis gradiens Proserpina campis.

Hîc quoque, Threicijs ad nos transmissus ab oris,

Flos viret, imperijque decus regale Coronae,

Sceptrorumque notant facies. hîc lumina pascit

Tulparum venerandus honor, preciumque coloris

Mirantur tam grande sui. stat margine quaedam

Discolor, haec varia folium vibice flagellat,

Sanguineis haec tincta notis, haec caerula fundo est,

Haec umbone rubet, fulvumque intermicat illi,

Illi purpureum. totos facundia fontes

Laxat, & hac ipsa Batavus iam cernit in herba

Stultitiae documenta suae, dignissima censens

Haec luxus fomenta novi, curaque virili

Indignas telluris opes. appenditur auro

Immitis spolium Boreae, brumaeque rigentis

Opprobrium, & centum pignus violabile causis,

Non Veneri sacrae myrti, seróque comantes

Narcissi, nardique deest fragrantis arista,

Et cum luteolo rutilantia fraga hyacintho,

Cecropiumque thymum. crispas de sentibus uvas

Pendentes latè videas, totoque rubentes

Cortice, & è teneris tot pendula corpora ramis.

Hîc etiam ventres minuens lactuca tumentes,

Et salubres malvae, cichoreaque frigida laxis

Succrescunt spatijs: fabrorum prandia betae

Hîc sapiunt, & quae betis se iungere gaudent

Ventosae stant lege fabae. quas expetat ipse

Pythagoras, solasque suis commendet alumnis.

Parte alia intortis erecto stipite pisis

Floret ager: iuxtà gravida qui nascitur alvo

In ventrem cucumis, praegnansque cucurbita serpit.

Delia fatidicas cessent attollere lauros

Littora, Caesareos quae cingant serta capillos,

Hinc, Romane, petas. hîc versam amplectere Daphnen

Phaebe pater, causamque tui mirare furoris.

Et, tu Bacche, meis Acheloia pocula misce

Vitibus, & plenis latices extunde racemis.

En succo vineta tument, suppostaque botros

Tecta levant, petiturque meâ vindemia curâ.

Haec circum lentae salices, tiliaeque sequaces,

Et nux iuncta viae spatiosis frondibus umbram

Explicat, & pando protrudunt frigora dorso,

Oceanique gravem nocituram frugibus auram,

Et latus immitis Boreae, multùmque rigentem

Hiberno sub patre Iovem. dispendia coeli

Corrigimus Batavi studio, sylvasque procellis

Obijcimus, doctique truces eludimus Euros.

Hîc recubans magni miror fundamina mundi,

Autoremque Deum: quot se sapientia formis

Pandat, & unde suas arcessant singula causas.

Quae vis cuncta agitet, quae tot distincta figuris

Corpora, & aestivos pingat solertia flores.

Cur huic caeruleus, cur sit color aureus illi:

Hic bulbo, teneris alius radicibus agris

Haereat; in mediâ cur crescant colchica brumâ,

Anticipet ver helleborus; funesta furentem

Expectent aconita Canem: cur flexus ab ortu

Tendat in occasum, medio declivis ab axe

Phaebaeae comes ille facis: cur praepete fato

Vna dies natos hos cernat, & una peremptos.

Antè oculos stat cura Deûm, & venerabile cunctis

Numen inest folijs: stant circumfusa Deorum

Munera: iam digitis prensas, iam lumine spectas

Ingenij coelestis opus: iam proxima gustat

Artificem natura suum. latet ipsa sub herbis

Maiestas Superûm, & medijs spectatur in arvis.

Quod si manè diem roseis Matuta quadrigis

Vectet, & humanos opera ad consueta labores

Invitet Thaumantis Eos, concentibus aether,

Et circum resonant avibus virgulta canoris.

Triste gemit socia viduatus compare turtur;

Passere vernat ager, qualis tibi Lesbia primos

Impetijt petulans digitos: perstringit hirundo

Agrestes lasciva lacus, & vertice in alto

Insiliunt ramis imitantes omnia picae.

Tu quoque, quae medio pendes sublimis inani,

Nuncia veris, avis pulchrâ sub casside cantus,

Et dulces iteres modulos, ni carmina turbet

Turdus edax, picusque loquax, & aquaticus anser.

At non Ismariae patitur clementia Divûm

Pellicis ore frui, (nec enim datis omnia Divi)

Quae scelus infandum Terei, dirumque sororis

Ploret torva nefas; gelidi non Phasidis ales

Cernitur aut Numidûm glocitans gallina per agros.

In quorum subiere locum, ranaeque loquaces,

Vespaque, & aestivae facundia rauca cicadae.

Huc vocalis olor nitidis argenteus alis

Advolat, & totum cantu circumstrepit hortum,

Fortè memor Ledae, quaerens, quam fallat; amator.

Hesperidûm celebrant hortos praeconia vatum,

Pomaq́ue sopito malè custodita Draconi:

Thessala laudantur Tempe: Baiaeque tepentes,

Et quae frugiferis Phaeacum Autumnus habebat

Iugera culta locis: Helicon, & Adonidis horti,

Et quos sublimi suspendit in aëre dives

Assyria, & magnis cantata Semiramis ausis.

Audiat AEtna parens florum: sit fertilis Hybla.

Spiret thuriferis Panchaia pinguis arenis:

Despiciant Siculos Paestana rosaria campos,

Haec mea cantatis praestant viridaria fundis.

Haec Dryades, Dryadumq́ue domus, villaeq́ue coronant,

Et propè inoffensis VVarmonda tuetur ocellis,

Virginibusque sacer quondam locus, & sceleratâ

Templa Deûm subversa manu, quà proxima Rheno

Arx stetit, & veteres posuere cubilia Catthi.

Illic rura iacent emptis celebrata caballis;

Nec procul à facili cantatae Thaide sedes:

Frondibus Endelgesta latens, & flebilis, eheu,

Ruderibus domus alta suis. spectamus iniqui

Temporis invidiam, & veteris vestigia belli

Posteritas agnoscit inops. mare, flumina, terras,

Oppida, tecta, lacus, celsoque minantia coelo

Culmina semideûm tandem invidiosa vetustas

Destruis, & prisci laudes mala deprimis aevi.

Hortule, iam fervet calidissima Solibus aestas,

Et subit ardentem lampas Phoebaea Leonem,

Virgineos subitura sinus, & sidera Librae.

Da fructus, da fraga mihi, da mitia poma,

Iamq́ue rubens cerasum, mox autumnalia pruna,

Et pyra, & implexis pendentia vina racemis.

Hac colui mercede rudem: sperataque de te

Spes haec sola fuit. nam postquam gratior orbi

Triptolemus pingui glaudem mutavit aristâ,

Crevit cura gulae, peperitque licentia luxum,

Tota nec in mensas suffecit terra superbas.

Da requiem fesso, postquam lassata Sophorum

Vox mea voce fuit, postquam strepuere penates

Murmure Socratico, & querulae certamine turbae.

Sic tibi sit nullo nociturus Sirius aestu:

Lenius insurgant Cauri: non strangulet herbas

Agricolis invisa filix: non semina durum

Elidat, perimatque gelu; non grandine florum

Colla labent: semper modicis destillet Olympus

Imbribus in Vestae gremium: sic sidera donet

Iuppiter aequa tibi, & venientes proroget annos.

In Rectoratum, sive Praefecturam Academicam Clarissimi viri Petricvnaei, Iurisprudentiae in Batavorum Academia Professoris celeberrimi. XIII.

QVis Deus Auriaci clarissima sceptra Lycaei,

Et tantum tibi credit onus? dum Delphica fasces

Assignant responsa novos, & praescia fati

Destinat imperijs tacito cortina recessu?

An, velut Eoas Medo concessit habenas,

Infremuit tibi laetus equus, fallaxque caballus

Augustum monstravit iter: vel fixa parenti

Oscula Palladijs sacrarunt nomina regnis?

Num bello tibi partus honos, vel vindice dextrâ

Hos titulos fortuna dedit? num fascibus haeres

Succedis, proavûmque capis moderamina rector?

Praeficeris Phoebi laribus, dominumque salutat

Te supplex doctrina suum; nec iussa minorum

Exequeris protrita Deûm. quin iudice regnas

Nassovio, tantique Ducis mandata capessis.

Scilicet assertor patriae, terrorque Philippi,

Neptunum, Vestamque domans, dum classibus aequor

Vindicat, & dubij librat discrimina belli,

Pieridum procurat opus, Martiq́ue ministrans

Expendit momenta scholae: quò praeside in uno

Battaviae stet tuta salus, nec faeda triumphet

Barbaries, placidasque ferox exterminet artes

Odrysius, rudibusque ruat facundia castris.

Insedit labor iste Ducem: geminisq́ue Batavi

Vincimus auspicijs; & dum manus altera ferrum,

Altera Cecropiae versat consulta Minervae,

Arcetur malesanus Iber, securaque tollit

Pilea, & armorum captat solatia Belga.

Heu Pandioniae Musis patuistis Athenae.

Doctorum fecunda domus; subversa Cleanthis

Atria, Socraticique lares. mox prisca potentes

Eloquio rostris donavit Roma Quirites,

Et Latij laus ista fuit. migrastis & illinc

Aonides, sociaque vagus cum Pallade Phoebus

Constitit in Batavis, profugas ubi Leida Camaenas

Excipiens, placida tutas in sede locavit.

Sunt regnis studijsq́ue vices, pariterque curules,

Et Musas sors caeca premit. Tibi laeta secures

Iam defert Schola nostra suas, eademque potestas

Bis concessa viro, bis laudatura regentem,

Evehit, & dominum claris praefecit habenis.

Te rectore ferunt per amoenos Phocidis agros

Castalios undasse lacus: gavisa sororum

Atria felices tali moderamine fastis

Inscripsisse dies. tu doctae iurgia pubis

Frangere, tu fluctus, tempestatesq́ue futuras

Evitare sagax, facili sermone mederi

Tritonumq́ue minas poteras componere dictis.

Ac velut aequoreis prudens Palinurus in undis

Assidet intrepidus clavo, torquetque carinam,

Et decimis subducit aquis: seu fervida qualis

Laxat anhelanti moderator colla caballo

Automedon, calidae nunc contrahis ora iuventae,

Nunc sapiens laxas. nunc spernitur ira tacendo,

Et rabiem mora parva domat: nunc efferus horret

Iussa furor, vultusque timent responsa severi

Alcinoi, Lapithaeq́ue truces. Si sidera tentet

Enceladus, superisque Iovem detrudere regnis

Titanum fera corda parent, iamque ipsa vacillet

Maiestas augusta Deûm, trepidique Senatus

Regia, fulmineo audacem Typhoëa telo

Deijcis, & natos coelum rescindere fratres.

Non alium Latiae gradientem clarius arces

Conspexere ducem, quoties capitolia consul

Scanderet, & rigidae tremerent antè ora secures.

Te quoque, Apollinei generosa insignia regni,

Sceptra beant, decorisque micat regalis imago

AEmula. sunt Phoebo trabeae, subsellia, fasces,

Quique Deum testetur, honos. Tu pilea donas

Emeritis: tu sudatis das praemia curis

Arbiter, & claris precium decernis alumnis,

Palladiae tot iura togae. Tu iussa Senatus

Tranquillâ ratione regis, tantique superbum

Nominis officium, maiestatemque verendam

Dissimulas, vultuque premis tua sceptra modesto.

Advolat ad tantae totus praeconia famae

Orbis, & in Batavo nascentes littore Musas

Quaevis terra colit. veniunt, qui mustea Celtae

Pocla bibunt, quos mittit Arar, rapidusq́ue Garumna,

Velivolusque Liger, picti venere Britanni,

Quosque ferox longis abigit Germania bellis,

Pannonius, potorque Padi, Dacusque Gothusque,

Vandalus, & nobis iam mitia nomina Cimbri.

Dat dextram, iuratque sidem vicina Sicambrûm

Progenies, Frisiiq́ue, & qui ferus innatat undis

Toxander, pacemque tuis sub legibus optant.

Ipsa Palatinae maiestas debita terrae,

Proles celsa Ducum, sub te iam Praeside captat

Otia, & imbelles praeclaris artibus annos

Mancipat Heroum soboles. his pulpita turgent

Vultibus, Aonijq́ue lares: haec purpura fasces

Irradiat veneranda tuos. Sic regia sceptris

Parent sceptra tuis, mandataq́ue praelegis ostro.

Ecquis Thespiadas tali rectore sorores

Respuat? aut quando studijs meliora patebunt

Secula. quis vecors adeò, qui iungere tecum

Verba neget? cui victricem facundia palmam

Destinat, & priscos Hellas transcripsit honores.

Nam velut immensas lampas Phoebaeia terras

Illustrat, pariterque fovet, lumenq́ue coruscum

Vtilitate probat, titulis illustribus addis

Doctrinae documenta tuae: quas dirigis artes,

Ipse doces, sociasque tuis tot commoda curis.

Nonne vides quantis Academia laeta triumphis

Emicet, & pleno doctorum fama theatro

Prostet ovans, lambatque altum invidiosa cacumen

Gloria? Iam clarus Themidos delubra sacerdos

Ingreditur, queruliq́ue aperit spectante corona

Iura fori, laurosq́ue refert. Iam secta Galeni

Vadit iter laudum, & Coo solennia iurat

Verba Deo. iam quadriiugo Sapientia curru

Invehitur, vocisq́ue tuae suffragia sperat

Terrarum, pelagique sagax scrutator, & aethrae.

Quique salutiferam terris commendat Olympum,

AEthereosque sonos, & magni nomina Christi,

Sub tua signa venit. nunquam maiore Lycaeum

Proventu Batavis tot doctae pignora mentis

Edidit. in cunctas messis tua funditur urbes.

Excipit hunc trabeata domus; rostrisque disertum

Praeficit, ille levis castigat crimina vulgi,

Inque adytis, Superûm antè aras, oracula pandit,

Et coeli destillat opes. solatia morbis

Blanda Machaoniae praebet solertia dextrae.

Auspicijs haec cuncta tuis, haec voce reguntur,

Iudicijsque vigent, despectaque rursus Apollo

Signa levat. mox fatorum currentibus annis,

Palladios iterum spondent tibi sidera fasces.

Operum Clarissimi, Doctissimique Viri, D. Gerardi Ioannis Vossii Heidelbergensis, Eloquentiae, Chronologiae, ac linguae Graecae apud Batavos Professoris celeberrimi, Panegyris. XIV.

FElices Nemetum populi, túque optime Nicri

Accola, cui placidas veteri de sede Camoenas

Dispulit Austriacae furor implacabilis aulae,

Caesareasque ciens aquilas, & nixus Iberûm

Intrepidâ virtute Ligur; tot damna vicesque

Imperij, & profugum mutato Principe Phoebum

Hoc uno solare viro: quem matre cadentem

Ipse tuo fovit puerum Thymbraeus in antro,

Vangionumq́ue Deae. Iam desine tristior atros

Sollicitare dies, & quae tibi secula currunt

Dura queri. sparsae rursus coiëre sorores,

Et reduces mens ista capit. Permessus & omnis

Hac Helicon sub fronte latet, sociataque curas

Conglomerat doctrina suas, & fundit ab uno

Pectore Romanae quicquid facundia linguae

Grande loqui, aut Graiûm potuit sapuisse vetustas.

Quo Batavum se iactet, habet; quo Gallus alumno

Surgat, & aeternis inscribant nomina fastis

Hostiles Grudij. Latijs celebrata Camoenis

Scaligero Verona tumet, magnoque superbum

Caesare nomen habet. memores tibi Vossius annos

Scribit, & ingentis pandens proscenia famae,

Clara Palatinae reparat dispendia terrae.

Ostentare suos Memphis studiosa labores,

Et Pelusiacâ potuit signare papyro

Arcanas veneranda notas, latuitque sub umbris

Pallas, & Isiacae stupuit sacraria lenae.

Cum Memphi iam Persa silet, veterisque Minervae

Ignorat Chaldaeus opes, nec barbarus artes

Medus, & Eoos surgens Aurora magistros,

Brachmanasque colit. tepuit Sapientia, fervens

Quam latè spatiatur Arabs, & nescia veri

Incubuit prisco gravis ignorantia mundo.

Cecropidum viguere lares, & docta Cleanthis

Porticus, & dulci sapiens vicinus Hymetto.

Desipit & Latium, numerosque Oenotria tellus

Pythagorae meminisse nequit, Druidumque loquaces

Conticuere scholae. Tu prima Batavia Musas

Colligis, & fractae tabulas ac frusta carinae

Naufragio subducta tenes. Tu cincta profundo,

Armorumque inter strepitus, lituosque tubasque,

Tranquillum meditaris opus, criticumque tribunal

Erigis, & Latiae restauras iura loquelae.

Adspice Leida virum, quo iudice victa fatiscit

Barbaries, mordetque suas irata catenas:

Quique renascenti germana vocabula seclo

Sufficit. hic ille est Phoebaei censor honoris,

Pegasidum vindex, tot rerum scriptor, & aevi.

Quid dignum memorare suo primaeva vetustas

Possit Atlantiadae? qui culti vocibus oris

Pallentes nigris animas emancipat umbris,

Tutaturque reos, vel tristi mersit Averno

Damnatum sub lege caput, cum dura clienti

Intonuit medijs victrix facundia rostris,

Persuasitq́ue Deus causas. mentitur in illo

Fabula; nos alias, Vossi, te Rhetore, leges

Accipimus, doctumque forum. quibus artibus astris

Invehat Augustum, vel magni Caesaris arma,

Scipiadasque orator ovans: qua voce furores

Increpitet Catilina tuos, Syllamque ferocem,

Et Senonum furias, saevique incendia Brenni.

Aut quae Suada togam clypeis, quae classica possit

Ignavis praeferre togis; Asiaeque potentis

Pompeio decernat onus; quae proxima morti

Colla levet, flectantque leves responsa Quirites,

Et victo trepidas eludant iudice scalas.

Haec Lysias, Siculusque Corax, haec Antipho quondam

Accîdit praecepta scholae: videre priores

Vile rudimentum, & tenerae cunabula linguae

Versavit tum Stoa gravis: mox aucta Lyceo

Gloria, dicendique labor: fluxere diserti

Hermagoras, Graiusque Molon, & conditor artis

Hermogenes, Phalereusque loquens, & pagina Tulli,

Et Fabij clamantis opus, lususque Theonis.

Tu veterum coecâ nitidam caligine lucem

Elicis, & scriptor priscos irrumpis in annos;

Eloquijque decus, turbataque nomina rerum;

Et fandi formas, collapsaque iura reponis.

Tu Latium, vocesque suas formare Pelasgos,

Argivosque doces: geminis exordia pandis

Gentibus, & tantorum aperis elementa laborum,

Quemque legat primum titubans industria callem,

Discendique viam. faciles Scaurosque Caprosque

Ire facis, curisque tuis respirat Apollo,

Et nova Palladiam solantur commoda gentem.

Cedite Grammatici, magno quibus ilia fastu

Inconsulta tument, delapsaque littera sede

Sufficit ad bellum, vel iniquum comma minaces

Exacuit calamos, & tanti scena paratur

Nominis. hoc cunctas absolvite iudice lites,

Et vestros sedet melior censura tumultus.

Hic dictator erit. fasces submittite tandem

Invidiosa cohors: dum vecta poëmata plaustris,

Et tragicum castigat epos, veterumque cothurnos,

Moestaque Medeae detergit fecibus ora.

Hippolyti properant alio temone quadrigae,

Et Troas purgata nitet: sua vita Iocastae

Redditur, & Latio clamat sermone Thyestes,

Adspectatque diem pulsis orchestra tenebris.

Quaelibet huic nota est proprijs insignibus aetas,

Seclorumque patent facies, distinctaque magnis

Nomina temporibus; seu cum puerile loquendi

Robur erat, traxitque rudem doctrina iuventam,

Scipiadumque gravis totum se involveret armis

Ennius, & tenui Plautus vestigia socco

Figeret, & vates Satyrae lutulentior iret:

Seu cum crevit honos linguae, scabrosque fugavit

Maiestas Romana sonos, & adulta Catulli

Capta lepore fuit: seu cum labentibus annis,

Quo Latium, fato cecidit, Romaeque senectâ

Symmachus Ausonias offendit durior aures.

Ingenijs diversa placent: huic abdita pandit

Abstrusos natura sinus: hic floribus artes

Irradiat: lapsas alius restaurat Athenas:

Ille Cleantheae neglecta palatia turbae:

Hic in Aristippi solum praecepta relapsus

Socraticas evolvit opes: hic scribere fastos

Ad famam satis esse putat. Sed cuncta coërcet

Vossius, atque omnes fecundo pectore Musas

Parturit, & latè titulos arcessit honorum

Immortale caput. Non te veneranda silebo

Relligio, veterumque fides, & sanctius aevum,

Huic perspecta viro. quantis erroribus actae

Christigenûm steterint acies, quo castra Pelagi

Vindice tuta diu fuerint: quibus occidat armis

Contemptrix natura Deûm, delapsaque coelo

Gratia subnixos claris doctoribus Afros

Traxerit in partes & grato foedere perstet

Libertas, Superûmque favor; ne crimina Divis

Imputet impietas, rectique ignara voluntas

Audeat audaces vultus opponere coelo;

Ille docet, totumque pius propugnat Olympum.

Ac veluti tacito subterlabentia cursu

Flumina diffundit Nereus, hîc gignat Orontem,

Hîc septemgemino turgentem gurgite Nilum,

Non tamen ipse minor, nec divitis indigus undae,

Vsque fluit, terrisq́ue ingentibus ingerit aequor,

Atque alias largitur aquas: sit ille perenni

Haurit fonte libros, & claris secula ditat

Muneribus, semperque novis, quae donet, abundat.

Dumque sibi variâ contexit fronde coronam

Mens assueta operi, per mille volumina solers

Ambulat, atque suos aliquid seponit in usus.

Sic ubi Graiorum calamos, & prodita docto

Enumerat monumenta solo, momentaque scriptor,

Et rerum summas aperit, nunc abditus aevo

Anteit Olympiadum palmas, iam Persica radit

Tempora, & Herodoto multum narrante superbit,

Nec dulci Xenophonte minus. iam ficta Daretis

Pagina mentitur senium, iam Dictyos horret

Fabula: Pellaeis vates arcessitur annis

Choerilus: hinc Pharijs scriptus sub regibus orbis,

Ausoniaeque Ducum fastis signata papyrus.

Conveniunt doctorum operae, Chaldaeus & Assur,

Phoenicum labor, & calidi secreta Canopi,

Atque Arabum tabulae, & victuri industria Persae,

Seraque grandiloquis turgens authoribus Hellas.

At non una tuas, doctor celeberrime, laudes

Terra capit, parti Latio dicuntur honores,

Gestaque Romulidum, & magnorum fata Quiritum.

Non ego, si lympha madeam Permesside, vastos

Ire per annales, digestaque tempora possim,

Tantorumque queam titulos memorare laborum,

Victorisque dies populi. Iam Roma renasci

Incipit, atque suae legit incunabula gentis,

Historiaeque gradus numerat. Spectate Batavi

Terrarum, Belgique Deos, cantataque quondam

Bella Latinorum, magniq́ue exordia regni,

Abdita Pontificum folijs. vestigia Naevi

Ponè premit Calabrûm vates, & carmine docto

Instruit armatas acies. Pictoribus Afer

Militat, & primi studijs asperrima belli

Carthago, Italiam contrà. scripsere Catones,

Odrysiique rudis tunc formavere iuventam;

Accepitque furor legem, rabiesque docentis

Admisit praecepta viri. mox maxima Scauri

Fama fuit, Syllaeque labor, Catulique Sisennaeque,

Et clari Varronis opus. sua proelia dictat

Caesar, & ingenti fortem munimine Gallum

Exuit. agnosco trabeas, Augustaque latè

Nomina, & AEmathijs diffusa poëmata campis,

Et magni lituos Silli, contractaque Crispi

Verba, gravem monitis Tacitum. tu Flore disertum

Os aperis, vati propior. tu grandia Livi

Orsa legis, mediasque ferum deducis in Alpes

Hannibalem, Pharioque necas sub Principe Poenum.

Nec Messala latet, doctique Rabirius oris,

Non Tubero, Macetûmque audacia praelia narrans

Curtius imperio donec languente fatiscens

Victricem melius meminit se Roma locutam.

Haec scribis, pariterque doces, tantique per orbem

Imperij fastos celebras. veneratur honores

Belga tuos; poscitque sibi tam grande Britannus

Depositum. spatiosa tuae Germania famae

Annuit, Euganeas tangunt tua nomina sedes;

It coelo sublime decus. te Rhenus & Albis

Suspicit, in Druidum doctas illaberis urbes,

Et cupiant te posse frui. si Gallia plorat

Turnebos, Latium Alciatos, dispendia fati

Tanta levas. toto moestas Helicone sorores

Barbarie pulsa recreas. Tibi tempora debent,

Et rerum memores anni: lucesque renatae,

Et linguae Latialis honos: te sera loquetur

Posteritas, te clara vehent praeconia vatum,

Istaque venturi relegent monumenta nepotes.

In Obitvm Clarissimi Viri, & Mathematici incomparabilis, Willebrordi Snellii Matheseos in Academia Lugduno-Batava Professoris, Epicedivm. XV.

QVae nova sidereos abscondunt nubila vultus?

Cur facies mutata poli est? mundi ne fatiscit

Machina? & aethereis orientia signa maniplis

Fatales metuunt obitus? num pristina coelum

Improbitas facit esse reum? rursumque rebellis

Terra fuit, Tityusque ferox irascitur astris?

Stellarum cur languet honos? retroque iugales

Phoebus, & attonitos perterrita Cynthia currus

Raptat, & ardentes trepidant formidine flammae?

Pallescunt cuncti Snelli cum manibus ignes,

Et Superi sua damna dolent; Atlante remoto

Astra timent. primi Boreae sub parte Triones

Permiscent pelago lachrymas: vicina Bootes

Plaustra fugit, pavidoque Helices custodia pernox

Negligitur, radijsque Draco levioribus ardet.

Ipsa Ariadna suos capiti subducat honores,

Gnosiaque Arctoae decedat stella Coronae,

Sed vetat Arctophylax. medijs Ophiuchus in astris

Contrahit ingentes humeros, & segnius Anguem

Continet hîc illîc manibus: moerore solutus

Scorpius invisae condemnat vulnera caudae.

Excutit exuvias, & victi terga Leonis

Engonasis, turbatque Lyrae modulamina Vultur.

Moeret Olor, cantatque melos iam flebile, quale

Ad vada Maeandri fatis instantibus olim

Praecinuit lugubre sibi. Tuque optime recti

Arbiter, & Themidis custos sanctissime Cepheu,

Stamina Parcarum repetas, ni numina summi

Plus timeas veneranda Iovis. planctura decoras

Tendit Cassiopeia manus, nec fulgida longè

Andromede excussâ plorat nova funera pallâ.

Non solitus vultu candor nitet, emicat ore

Antiqui luctus facies, cum brachia monstro

Panderet, & rigidae vincirent membra catenae.

Adstat Equus, guttisque humectat grandibus ora

Pegasus, & iuxta lachrymantem Persea spectat.

Frendet Erichtonius, nec lugens amplius hircum

Ferre potest humeris. obtusa cuspide Telum

Labitur, Antinoumq́ue Aquilae dolor improbus urget.

Iamque suis iterum vellet Delphinus in undis

Mergier, & spatio maiore Triangulus optet

Posse capi, vitiatque poli sors ista figuram.

Ast Aries cunctos inter venerabilis ignes,

Sede sua locat indigetem: quà circulus alti

Solstitij mediam populis disterminat aethram,

Ingentesque habitant animae, cum Caesare magnus

Sosigenes, stellisque suis permixtus Aratus,

Alphonsusque senex, & Cimbrûm maxima Tycho

Gloria. tota trucis mugit vicinia Tauri,

Pleiadesque laetent, & cum suspiria fundunt,

Electram soror Alcynoe, Meropemque Celaeno,

Taygetam Asterope & Maiam solatur amicè.

Quin Geminos dolor vnus habet, subit ille Leonem,

Chelarumque minae fracto iam robore languent.

Virginei squallent habitus, & longius Arcton

Spica fugit, bustumque viri: divortia mundo

Libra facit, trutinaeque aequalia pondera iamnunc

Despicit. at tensum Arcitenens dum surgit ad arcum,

Intentat telum Lachesi. natalibus iste

Principis Augusti celebris Caper, ingemit umbrae,

Et sua perculsus Ganymedes pocula fundit,

Piscibus Oceano mersis. Dic caetera nobis

Vranie, quosque Auster habet declivior ignes.

Hic timidum videas nimbosi Orionis ensem,

Lapsaque scuta manu: fugiunt Procyonque, Lepusq́ue,

Quique furens urit sitientes Sirius agros.

Hinc Cratera ferens Corvo discerpitur Hydra

Acrius. Ecce pius Chiron, praeceptor Achillis,

Fortius adversum (dolor huic exasperat iras)

Transadigit mucrone Lupum. Iamque omine laevo

Thuribulum tristes ratibus denunciat Austros,

Velaque & extensos rumpit ferale rudentes.

Est etiam sub ventre Capri semotus ab Arcto

Piscis, & effusas iam largius imbibit vndas,

Tristitiae documenta suae. Titanius ales

Hunc iterum flammisque suis atque igne renasci,

Et veteres reddi, seclis redeuntibus, annos

Gaudeat. At totum terret clangoribus orbem

Infausti Palamedis avis. Nereia Pistrix

Andromedam trepidare vetat, sociataque Tauro

Illaesum sinit esse bovem. Phaethonta superbum

Fleverat Eridanus; nunc, qui ratione magistrâ

Flammiferos direxit equos, coelique meatus

Noverat, has ipsas latè defletur ad undas.

Non rota praescriptos Ixionis occupat orbes:

Tardius Argolicae subeunt aplustria puppis,

Laesaque languidulis Argo stat pallida remis.

Tiphys abest, docuitque ipsum qui tendere vela

Tiphyn, & incautis monstravit sidera nautis,

Heu, fuit, atque vltrâ Batavam non dirigit Argon.

Haec Superos fortuna manet, nec nescijt istos,

Quà radio vastum descripsit gentibus orbem,

Inferior Natura obitus: dumque atria plangunt

Attica, Cecropidumque scholae, praeclara Canopo

Memphis, Arabs, paribusque Afer felicior horis,

Quaeque levat fessos Phoebi Carteia iugales,

Occiduae Gades, Atlanteique recessus,

In Batavis longo stupuit Facundia luctu.

In ejusdem obitum Epigramma.

SIdera quae pernox, aeternaque lumina mundi,

Et didicit totum mens studiosa Iovem,

Iam propius visura Deos, Divûmque penates,

Odrysios sub se, Mercuriosq́ue videt:

Stellarumque alios vultus miratur, & ignes;

Totaque spectanti machina facta nova est.

Non dolet ingrato foedari vespere coelum,

Praecipitemque alto labier axe diem.

Oceano nusquam mergi, vel surgere Solem

Adspicit, aut tantum delituisse iubar.

Quin stupet ipsa suos nusquam se cernere Belgas,

Cunctaque sub puncto regna coire brevi.

Non illic rabido fervens Canis aestuat ore,

Aut nocet inviso Parrhasis ursa gelu.

Non dextrum ferit umbra latus, non ulla sinistrum;

Omnia spectantur sidera, nulla latent.

Non hic Eoae Atlantides absconduntur,

Humidaq́ue Autumnos Pleias orta facit.

Non levis effusas occultat Aquarius undas,

Aut latitant istis Gnosia serta locis.

Astra meant pariter, nec Tauro Scorpius exit

Rectior, aut Cancro lentius AEgoceros.

Cynthia sub pedibus magno cum fratre quadrigas

Flectit, & hîc rectum Signifer urget iter.

Nusquam stat librata dies, nec splendida nocti

Lumina Phryxaei velleris aequat ovis.

Sic discit perijsse sibi, quas scripserat, artes

Snellius, atque alijs legibus ire Deos.

Sed veri satur ipse Dei iam vultibus, artem,

Quam docuit, tanti dedidicisse putat.

Amplissimo, doctissimoque viro D. Matthiae Overbeqvio, Hamburgi ad Albim moranti. XVI.

ALbi pater, cuius latè per littora miles

Vandalus, & Cimbrûm posuit tentoria rector,

Saxonicamq́ue ciet vicina per oppida gentem;

Si tibi pugnacis placuit vetus accola Rheni,

Et Batavos bellator amas, si noxia non sunt

Federa nostra tibi, & causis certamus ijsdem;

Quem servas, mihi redde virum. tibi pignus amicum

Creditur, & doctae decus haud ignobile Leidae.

Dum procul à patria peregrino fertur in orbe

Dux Ithacus, castaeque dolet se vota morari

Coniugis, excelso Pallas Tritonia tandem

Supplicat una Iovi. reddi sibi Thesea ventis

Cressa puella petit: tardisque obmurmurat undis

Phyllis, & absentem plorando carmine moerens

Demophoonta vocat. lenes in carbasa Cauros,

Et faciles fluctus magno Venusina Maroni

Musa vovet, precibusque Deos, geminosque fatigat

Tyndaridas. hic noster amor mihi quaeritur absens,

Hunc serae poscunt, hunc poscunt mane querelae.

Vos precor, Hansatici currus, celeresq́ue quadrigae,

Vos precor, Hansaticae puppes, alniq́ue ratesque,

Accelerate virum. qui currus vexerit, illum

Curribus anteferam Solis, Venerisque, Iovisque,

Quaeque vehunt, Iuno[...] rotis. qua puppe redibit,

Illa meis vivet, ceu quondam nobilis Argo,

Carminibus celebrata ratis. non AEolus illi

Iratis insurget aquis, infestaque Thetys

Illidet trepidam scopulis. aeterna Favonî

Otia, placatasq́ue sibi persentiet undas.

O, mea si Superis consors fortuna teneret

Frena poli, subito vastum Iovis armiger ales

Hoc raperet, per inane, caput: vel grande per aequor,

Qualis Agenoream Tyrio de littore Sponsam

Abstulit, in nostras securum transvehat oras

Taurus, & Europa plus dignum virgine nobis

Portet onus. quin Daedaleas mea fingeret alas

Dextera, & hinc humeris illas, hinc figeret armis,

Propitiosque darem Zephyros. sic praepete cursu,

Vatis ad imperium, caelos tranaret & auras

Pierij dux ille chori, & sublimior iret,

Virtutum quà vergit iter, suffultaque laudum

Fama patrocinio magnis enavigat ausis.

Tu, qui iussa Deûm celeri trans aequora motu,

Plutonisque domos, coeliq́ue palatia defers,

Atlantis Tegeaee nepos, talaria plantis

Indue, Teutonicamq́ue celer delabere in urbem,

Atq́ue haec verba refer: Quid in his, Vir maxime, terris

Protrahis egregios Soles? cur sidera brumae

Sideribus vicina placent? Germania discors,

Rixantesque Ducum populi, commissaque magnae

Balthica signa Aquilae, atque Albi contrarius Ister?

Siccine te Batavae subiere oblivia terrae,

Auriacaeq́ue scholae? sic claram Palladis urbem

Dememinisse potes? nec te dilecta tuorum

Nomina, magnificique lares, Sophiaeq́ue serenum

Numen, & ancipiti tangunt resonantia vero

Pulpita? crede, tui dudum possessor amoris,

Perpetuusque comes lateri, cui saepè solebas

Pectoris arcanos motus, tacitosque fateri

Alterno sermone sonos, iam solus inerrat

Hîc illîc Barlaeus agris, ceu raptus Oresti

Si Pylades foret, aut Theseus sol visset amico

Vincula Pirithoo, vel charo spretus Achilli

Castra Meneciades pavidis lustraret Achivis.

Dixerit haec Atlantiades, facundaque pandat

Ora prior. Iam tu, Iunonis nuncia magnae,

Nimbo cincta latus, propera Thaumantias Iris,

Femineasque ordire preces. dic qualia pigro

Oenone dixit Paridi, vel Sestos Abydo,

Deianira viro. castae suspiria narra

Coniugis; ut lentae ignorent sua gaudia noctes,

Nesciat officium thalamus. dic multa perire

Oscula, dic vanâ amplexus sub imagine fingi,

Et Veneris languere faces; velut orba colono

Torpescens feriatur humus: dic moesta vagari

Pignora, & Ascanium. foribus dum ludit in ipsis,

Incusare moras, & lentum poscere patrem.

Si minus haec moveant, pendentis ab ubere matris,

Innocuos risus Agathae, frontemq́ue genasq́ue

Obijce. Dix spatijs flores marcescere cunctis,

Nec folijs decus esse suum: vix colla papaver

Tollere: candidulum vultus mutare ligustrum,

Fraga mori, nullum violis constare colorem,

Aurea nec solito gaudere rosaria cultu,

Liliaque è calathis altè flaccessere canis.

Dic genus aligerum, nullo iam Praeside, magnis

Inter se committi odijs, crebrescere pugnas,

Nec ferri peregrina domi, pipire palumbes,

Tot modulos cessare avium: Pandione natam

Pristina fata queri: non lascivire columbas,

Nec spem venturae sobolis promittere missas

Phaside Barbarico volucres: Meleagrides abdi

Gallinas, laxisq́ue Afras vestigia pennis

Ducere tarda satis; dominoque absente, nec agris

Laetitiam, solitosque animos constare caballis.

Intereà, dum nostra Deos arcessit Olympo

Pagina, lene tibi sternant, Vir magne, profundum

Naiades, & faciles veniant ad carbasa venti.

Scande ratem, properat Tiphys, quae surgit ab Ortu

Ducet ad optatam iam te levis aura Creusam.

In Nuptias Nobilissimi, praestantissimique Viri, Adriani Blyenbvrgii, Naeltvvigi Domini, Patricij & Civitatis Dordrechtanae Praetoris, secundùm Sponsi; Et Castissimae, lectissimaeque Virginis Sarae Roveriae Sponsae, Amplissimi viri Pompei Roverii, Hollandiae Australis Baillivi, Status Ordinum Consiliarij, Filiae.XVII.

COniuge mitescit praetor, rigidaeque secures

Imbelli cessere thoro; Themidisque severae

Vultus, & admisso subridet Curia Sponso.

Nec, velut antè, reis fatalia scribit amator

Nomina, funereosque dies; sed Cypride plenus

Dat miseris veniam, & faciles persentit amores.

Blanda, Dionaeis passim permixta puellis,

Circumstat iam turba virum, mutataque tanti

Scena fori est. tetricum petulans Erycina tribunal

Occupat: amoto septeno iudice causas

Dicit Amor: ternae pulso lictore sorores

Anteferunt geniale iubar; facibusque ministrat

Officiosa Paphos. nec, sacri conscia iuris,

Intentat strictos iugulis peccantibus enses,

Castigatque Astraea nefas. non fascibus horrent

Rostra, nec horrendas edunt Capitolia voces.

Flammea cum peplis, & tinctum murice cestum,

Cingulaque Idaliae Veneris, tunicasque fluentes

Contractat metuenda manus, crinesque beatae

Virginis, & teneros frontis percurrit honores.

Non paenas delicta luunt, scelerique paratur

Supplicium, tristique rigent spectacla theatro;

Non spolium ferale refert, durosque suorum

Ferre potest sontum gemitus, dum sanguinis haeres

Quaeritur, & facilem promittunt tempora sponsam.

Sic, ubi Iunonis gremio se maximus abdit

Iuppiter, aut Tyrias inter mugire iuvencas

Cogitur, & medijs Europam vectat in undis,

Maiestas veneranda latet, grandemq́ue Dione

Abscondit lasciva Deum, non fulmina Lemnos

Fabricat, aut hominum vitijs irascitur aether;

Cuncta Panomphaeo laxantur iura Tonanti,

Nec terras Iovis horror agit. sic arma, gravesque

Deposuit Mavors clypeos, vultusq́ue minaces,

Dardana cum tali sub bellatore sacerdos

Femineum pateretur opus nec crimina Minos

Scrutatus vitasque fuit, cum laeta severum

Pasiphae complexa virum, solenne mariti

Posceret officium, & socialis praemia lecti.

Vix Batavûm terris istos accenderat ignes

Idalius puer, & Roveri de stemmate prolem

In thalamos ducebat Hymen: cum protinus undis

Extulit os pelagi rector, (seu proximus Hagae

Percepit secreta thori, seu foederis index

Merva fuit, seu cuncta Deos praescire putandum)

Et Dordrechtanam conchâ circumtonat urbem.

Ilicet AEolij compresso murmure fratres

Tranquillo siluere mari: visoque tridente

Cuncta repurgato fugerunt nubila coelo,

Nigrantesque globos, obscuraque sidera claro

Mutavit natura die: quae carbasa latè

Sulcabant vitreos audaci remige fluctus,

Quaeque suis haesere vadis. Illi hispida mento

Barba fuit, viridisque caput distinxerat alga,

Et tremula aequoreas aspersit cauda sorores.

Venit & ipse senex Vahalis, Mosamque secutus

Lingam Merva trahens, placido sed gurgite Linga

Lenior obliquis Vahalis se miscuit undis.

Circum Nereides, circum sedere biformes

Glaucus, & Arctoo subvectus pisce Palaemon,

Inque novos semper Proteus mutabilis artus.

Vt pater Oceanus vultum, frontemq́ue serenus

Explicuit, qualis socia cum coniuge quondam

Laetus ad AEmonij properavit fercula Pelei,

Talia dispositis fremuit praesagia mensis:

Non tristes tibi Sponse dies, non tristia Sponsae

Verba loquar, blandis etiam me amplexibus ambit

AEquoreae regina domus, & frigida quamvis

Regna colam, gelidosque lares, sum gnarus amorum,

Incaluitque meis vitalis flamma medullis.

Quam memini, cum laxatis fera Thetys habenis

Hos circum popularet agros, & federe rupto

Nescirent elementa fidem, Vestaeque patenti

Turgidus iratis Nereus incumberet undis.

Omnis Hamadryadum fugit chorus, arvaque latè

Deseruit miseranda Pales, & pastor Alexis,

Et mersis ovibus Corydon. vestigia rerum

Cernimus. avulsae sunt istae à moenibus arces,

Quae pelagi cinguntur aquis. En saxa, minasque

Murorum ingentes, aequataque culmina coelo.

Hanc proceres tenuere domum, Mervaeq́ue potentes,

Iugeraque incurvo Batavus scindebat aratro,

Tondebant salices, dumosaque prata capellae,

Omnia campus erant, nunc omnia pontus & aequor.

Iam furor iste mihi, iam prisca relanguit ira,

Iam pacem tibi Belga damus, iam claustra procellas,

Arcta tenent, sensimque meo se gurgite tellus

Exerit, & veteris reparat dispendia secli.

Corrigitur clades thalamo, fatale resarcit

Diluvium Lucina thoro, & melioribus astris

Proscribit Cytherea metum. quibus occidit oris

Battaviae pars magna meae, nova gaudia coelum

Concipit, & nostra firmat connubia voce.

Felices, Blyburge, dies, nec iniqua tuorum

Fata, nec indignos tali genitore nepotes

Te Superi spectare volent. venerabile Belgis

Parturiet tibi mater onus: quae pignora fundet,

Adspiciet trabeata pater. puer auctus in arctum

Virtutis se trudet iter, crescensq́ue per artes

Ingenium, & magno ducet sua pectora motu.

Consulet hic populis, iurisque gravissimus auctor,

Et Themidis custos, maiestatisque Batavae,

Accipiet patris exemplum, quod sumet ab illo

Filius, & pariter titulis, studijsque Minervae

Splendida continuo numerabitur ordine proles.

Nec ventura minus maternos filia mores

Imbibet, & famam poterit pietate mereri.

Virginitas sine labe fluet, permixta nitebit

Forma pudiciciae, referet plus dote bonorum,

Quisquis amator erit; qui basia figet in illâ,

Pandorae continget opes. atque omne stupebit

Femineae probitatis opus non illa repellet

Dura procum, non blanda volet, sed tota parentum

Hauriet insolitos tantis auctoribus ignes.

Vix ea fatus erat senior, cum dicere plura

Conantem gremio complectitur Amphitrite,

Basiolis intenta suis. praeludia Sponsis

Ista paramus, ait. discas nova coniugis uxor

Talia sollicito solatia ferre marito,

Et similes furor insolitus despumet amores.

Felix, quae viduum conscendis nupta cubile,

Et tepidos ab amore thoros. in Cypridis artes

Molliter erudienda iaces. tibi gnarus amandi,

Quae facias, praescribet amans. non oscula figet

Dura nimis, non blanda nimis, non Vespere primo

Crebra nimis, non rara nimis, verùm omne Diones

Officium docta peraget solertia lege.

Cesserit ille pudor, cupidi qui gaudia lecti

Tardat inexpertis, & spes eludit amantum,

Et metuit, quod poscit, iners: trepidatque petita

Virginitate frui. laetis adoperta tenebris

Quaeret anhelantem secura audacia Saram.

Ac velut insolitis trepidantem cernimus undis

Tiphyn, & ignotis luctatur fluctibus excors

Navita, nec timidis paret rectoribus Argo,

Sic rudis horret Hymen. metuit certamina miles

Nunquam visa prius, bellique pericula sentit

Territus. haud aliter primos amor exerit ignes,

Et friget pudibunda Venus, vixque aegra medetur

Ipsa sibi, thalamique audet secreta fateri.

Hoc etiam Paphias moderari coniuge curas,

Et disces flagrare minus. sed robur adultum

Decerpes fecunda thoro, magnumque putabis

Adsuevisse viro. primas insania tedas

Arguit, hae sola possunt ratione probari.

Antiquum quodcunque placet, preciumq́ue vetustas

Grande refert; cunctis novitas invisa Batavis;

Nec nisi trita iuvant. noto se calle viator

Expedit: indoctam fugiunt consulta iuventam;

Perque suos usus artem rimatus amandi est

Infelix vates. hîc hîc sapuisse maritis

Proderit, & gravibus documenta petuntur ab annis,

Optimaq́ue in thalamos manant exempla secundos.

Naufragus amissâ iactat sua fata carinâ,

Et victam pelagi rabiem, Boreaeque furores

Deputat in lucro. viduatus compare coniunx

Saepè suos memorat casus, & mente revolvit,

Prospera quae fuerint, quae nubila tempora nuptis.

Romanis rerum Dominis, gentique togatae

Mox aliae placuere nurus, facibusque potentum

Egregiae rediere vices. Iustina Severae,

Fausta Minervinae, successit Galla Placillae,

Quoque Creusa prior, iacuit Lavinia lecto.

AElia cui primùm, mox Messalina marito

Iungitur. Augusto peperit Scribonia, nec tu

Livia protritos fastidis Caesaris ignes.

Ipsa ego, ni Superis, immortalique Deorum

Coniugio fruerer, tales Neptunia coniunx

Auderem sperare faces. te laeta coronant

Pignora, te matrem soboles iam nata salutat,

Et non facta parens alieno iure superbis.

Non tibi primitiae teneri libantur amoris,

At messis matura tua est. non fallet amicam

His sacris operata manus, risusque, iocique,

Verbaque, cognosces veteris vestigia flammae,

Inque tuos clarus thalamos descendet amator.

Dixerat haec regina maris, plausuque secundo

Assensere senes, Triton, & lucida Phorci

Canicies; verùm Batavûm per littora sparsi

Nereidum risere chori, repetitaque spernens

Foedera, non tacto cupiam concurrere Sponso

Clamat Leucothoë petulans, submissiùs inquit

Cymothoë, Spathaleque procax. mox gurgite surgens

Laetior, & musco spumantia pectora tergens,

Bellator loquitur Vahalis: Duo numina coeli

Terrarum iam sceptra tenent, invictaque mundo

Iura ferox socia scribit cum pellice Mavors.

Me, Rhenumque patrem scelerata compede vinxit

Odrysius, nec Mosa suis mea carbasa vectat

In Tungros diffusus aquis. tibi vincula nectit

Lascivus, Blyburge, puer, geminosque catenis,

Te pharetratus amor, me belliger urget Iberus.

Servit, quisquis amat, sed mitia gaudia spondet

Servitio Citherea suo. perit omnis amanti

Libertas, meliorque redit; fit iuris amator

Alterius, discitque suum, dum discit & illud.

At tu, quae Batavi suffragia prima Senatus

Vrbs antiqua legis, pulcraeque insignia praefers

Virginis, &. priscâ patriam virtute tueris;

Adspice, quae clari coëant in federa cives,

Quae nova dotetur coniunx, quo sanguine speret

Progeniem iam Belga sibi. sociantur in unum

Blyburgî, Roverîque domus, respublica quorum

Imperijs secura viget, trabeaeque potestas

Emicat, & fasces stringit praetura verendos.

Ille decus quondam iuvenum, & florentis imago

Battaviae, generisque sui, diffudit in omnes

Doctrinae sua sensa gradus; interque iuventae

Vagitus, tenerum ratio subtilis alumnum

Grandaevo dedit ore loqui. mens ardua fulsit

A pueris, potuitque senum consulta morari

Iudicio. iam tunc gemini solertia iuris,

Et probitas, & cura vigil, prudensque loquendi

Gratia cunctorum tabulas promisit honorum.

Nunc haec ipsa tenet, quae tunc gavisa spopondit

Patria, nunc rigidae radiant post terga secures,

Et defert sua sceptra Themis, nunc facta nocentum

Excutit, & scelerum formas expendit ad unguem.

Pensat iustitiâ crimen, poenasque relaxat

Supplicibus. dum punit, amat, lenique severos

Edulcat sermone patres; quos causa nocentes

Arguit, & spretae damnant oracula legis,

Quàm cupiat non esse reos: dum funera poscit,

Pauca probat: non saeva placent edicta Draconis,

Spartanusque rigor. placidos clementia mores

Suggerit, & cunctos facilis se fundit in actus.

Hunc amat, & metuit, quisquis peccare veretur,

Et quisquis peccare potest. Prudentia factis

Grandis inest, dictisque fides, & Suada, suusque,

Sed sine felle, lepor. iures candore Batavum

Hoste caret, nullique gravis devincit amicos

Obsequio: nescit turpi livore moveri,

Irascique diu. sociat concordia, quicquid

Dissidet in nobis. gaudent hoc vindice Musae,

Languentesque scholae, neglectaque numina vatum;

Nec sua praeclarae desperant praemia mentes.

Optime iustitiae custos, legumque benigne

Arbiter, amplexu, quâ nunc dotabere, Sponsam

Accipe, virgineumque novis decerpe pudorem

Basiolis. iam tempus adest, quo debita victus

Gaudia sperat amor, lentasque incusat & odit

Impatiens Erycina moras. tibi ducitur uxor,

Quae thalamos pietate beat: virtutibus ornat,

Quas illis impendit, opes. cui nubilis aetas

Feminea plus forte sapit, vultumque venustas

Format, & insigni gravitas perfusa decoro.

Ludite iam gemini, Venerisque licentia tardas

Ire sinat tenebras, geniales segnius ignes

Occultet Phoebaea soror, procul atra facessant

Nubila, decurrant venientes molliter anni,

Nec vobis alias decernant sidera tedas.

Sic pater Oceanus, sic dixerat Amphitrite,

Dixerat & Vahalis, dicturus & ipse fuisset

Merva, sed, ut dixit Vahalis, ruit Oceano nox,

Dumque procellosi merguntur in aequore Divi,

Pendula cantatos cortina abscondit amantes.

Honori clarissimi, doctissimiq́ue Philosophi, D.

Iacobi Volmaris, cvm In veleberrima Lugd. Batava Academia Magisterij in Philosophiâ gradum publicè consequntus esset. Anno cIɔ Iɔcviii. XVIII.

QVid pulvis Caveae? victumque saburr[...] cruorem

Prisca bibens? quid Caesarei spectacula circi,

Et circumductis Daphne suspensa theatris?

Quam laudis mala materies, tristisque palaestrae

Turpe patrocinium, pensataque crimina recto,

Iusque datum sceleri? Quid honorum prodiga Memphis,

Et Mausoleum coniunx mirata sepulcrum,

Quàm lapidi decus, aut fragili dat praemia ligno?

Posthuma quae stupeat, demireturque propago.

Vsque adeo vili natum de cespite nomen

Vivax fama vehit, vanisque excita trophaeis

Dextra tubam, memoresq́ue emit post fata nepotes;

In saxo quaerens titulos, in pulvere vitam,

Nomen in exequijs. Quin tu Tiberina labores

Adspice Roma tuos, Latijs decerne triumphis

Currusque tumidasque rotas; da carmine festo

Militis ora fremant, dominasque secuta curules

Turba triumphantes Capitoli ad limina sistat

Scipiadas: victis patrem ter clamet Achivis

AEmilium, patriaeque ferocem funere Syllam

Aspiciat, tutata reum. Quin gaudeat unus,

Caedis Caesareaeque, & nominis ultor Iulî,

Iungere magnanimos primo temone leones.

Indignum meriti spacium, cui sanguine, rapto,

Coede, latrocinijsque & acerbi fulmine Martis,

Tot matrum lacrymis, & foemineo ululatu,

Constat honos, fasces, trabeae, monumenta, coronae.

An tanti pomum fuit, aut praelata Diones

Filia, Tyndaridumve soror, Cassandra prophetans,

Anna soror, regina furens, coniunxq́ue Tonantis

Invida? num tanti foribus dimissus eburnis

Omnis ab irato furor eructatus Achille?

Posteritas ut & illa ferat; victuraque semper

Figat in aeternis vatum mendacia fastis?

Scilicet antevenit verae virtutis honorem

Fabulaque & vicium; fucato splendida vultu

Post tumulum, & cineres, & longi secula tractus

Emicat improbitas, magni mentita poëtae

Ingenio, tenebrisque alti damnanda silentî

Narrantem decimo sobolem sibi sufficit aevo.

Non ita Palladius laudum fastigia miles,

Aut trabeam, fascesque capit: non purpura Phoebi,

Augustoque umbrosa virens in limine laurus,

Non hederae, & seros diductum nomen in annos,

Degeneri virtute datur: melioribus ausis

Doctrinae succrescit honos, vitaeq́ue meretur

Praemia, qui vitam seclis fugientibus adfert,

Pieridumque instaurat opes: cui tota recessus

Cyrrha suos, sensusque aperit grandaeva vetustas.

Talis ades, quem Leyda pios attollere vultus

Aspicit, & celsa decus ostentare curuli,

Volmaria de stirpe Puer, cui regia pridem

Victori dominos fixit Sapientia fasces,

Doctaque Sidonias suspendunt limina vestes.

Non tibi mendacis fecunda licentia vatis,

Non precium recidiva dabunt, non funeris atra

Solvet ab invidia, & pallentis dente senectae

Pulverei sudoris opus, veterisque palaestrae

Dura rudimenta, aut magnae congesta parentis

Ossa, rudis terrae soboles, despectaque laudum

Materies, sed Socraticis mens dedita curis,

Quaeque Stagiraei tecta insidiosa Lycaei

Pressit, & humanos prorsus desueta labores,

Vidit in obscurae gremium subtile Minervae.

Non tibi plebeio sudatum pulvere nomen,

Non senium, non fama datur; verùm ardua rerum,

Et nulli, aut certè paucis tentata priorum

Lustrasti spacia; immensorum plena laborum

Area prima tuae pandit tentoria laudis.

Te gravior valido pressit Sapientia nisu,

Ipsa Cleantheae denudans ilia turbae,

Ingenio monstrante viam. tibi vasta sophorum

Atria, Cecropiae miranda arcana senectae,

Rixantesque choros, & non placabile Graîum

Agmen, & ancipites ostendit diva catervas.

Quicquid in antiquis contendit Pallas Athenis,

Inventum quodcunq́ue tuo schola prisca recessu,

Prodidit. Haec magni dedit aspectare Platonis

Communes rerum facies, abstractaque mundo

Formarum genera, aethereos agitata per orbes.

Illa tibi Samiae veneranda silentia turbae,

Migrantesque animas, nec dilanianda ferarum

Tergora, & innocuae praescripsit pabula mensae.

Iamque aetas prior, & sapiens abstruso vetustas

Cunctaque difficilis patuerunt ostia secli;

Cum per Avenroen, facilisque inventa Iavelli,

Per gravis Alphonsi folium, per inhospita Scoti

Tecta, per Occami latebras, decreta Pereri,

Occultosque sinus Thomae mens ignea rupit.

Non latuit Fonseca pater, non docta Toleti

Pagina, non dubios versans Mirandula sensus.

Trivisti Gabrielis opus, quaesita Lovanî,

Et Caietani Scholion, perque abdita Suarae

Scripta, laboranti tantum perspecta cerebro,

Perque thesesDurande tuas, sinuosaq́ue dicta

AEgidij, Bedamque senem, perque omnia raptus,

Immensum Sophiae tranasti sedulus aequor.

Qualia terrenum fugiunt molimina vulgus,

Vix hominis sortita modum: sibi congrua poscit

Limina, nec crassis animorum nascitur atrijs,

Sed genium res istae cupit. Mens illa deorum est,

Semideisque immixtus agit, quicunque sagaci

Ingenio naturae obices & claustra relaxans,

Tantarum potis est causas evolvere rerum.

Hic terram, sed ut exul, habet. secretaque mundo

Pectora fert, quin solum anima est, dum simplice motu

Spirituum puros meditando conficit actus.

Obstupuere viri, & totus (sacer ordo) Senatus,

Palladiâ cum gente, novam miratus honorum

Materiam, quoties rationum umbone coruscans

In varios docto te ferres ordine gyros,

Hostiles acies, emissaque tela retundens.

Ipsa inimica phalanx tanto se fassa minorem

Principe, devictas aquilas, inhonoraque signa

Ante pedes posuit. Neque enim victoria maior,

Quam quae confessos animo quoque subiugat hostes.

Tale tenes meriti spacium, cui curia Patrum,

Et Procerum veteres hodie vox iusta triumphos

Aptat ovans, cui posthabita Tritonia Cyrrha

Servit, & antiquo decernit pilea ritu.

Iustior haec laudum seges est, hoc pulvere currat,

Quisquis ab ignavo senium defendere mundo

Tentat, & aeternae captat solatia famae.

Quare age, magnorum testis praeclara laborum

Aspice Leyda virum, iuvenem quem dixerit aetas,

Mens grandaeva virum; quem vult natura minorem,

Maiorem grandaeva suis industria curis.

Aspice, totus adest oculis, dum tempora tristis

Praeteriere morae, Pallasque exporgere frontem

Nostra venit, postquam attonito delubra Senatu

Muta diu, solitis iterum referata loquuntur

Vocibus, & sacri pandunt oracula vates.

Laetitiae da signa tuae, gratisque verenda

Imperijs, lacrymasq́ue piae miserata Minervae,

Iura simul, sceptrumque refer, venerare clientem,

Qui novus incedit Sophiae per templa sacerdos.

Exere iam dignos tantae certamine laudis

Laeta choros, quantumque tuis facundia pollet

Ingenijs, expande decus. Stat certa merenti

Mercedis mensura, iuvant praecognita quemque

Proemia, & egregijs gliscit Sapientia donis.

Illa suis licet aucta bonis vix extera curet

Iudicia, & strepitus vulgi, facilesque susurros,

Magnificasque trabes, & honoris negligat arcem;

Vsque tamen socios tacite sibi poscit honores,

Et pompae, plaususque aliquid, gratique favoris,

Et strepitus patitur, quamvis non proemia tantum,

Quam curas, studiumque suum, & se digna moretur.

At tu Pegaseas tandem conscende curules,

Quò laudum se tollit apex; da cernere doctum,

Sed socia virtute, caput; tibi nomina tandem,

Principibus concessa viris, & debita claris

Ingenijs, tardae famulis invisa Vacunae,

Transcribit senior venerando Snellius actu.

Iam votis mensura tuis, quaesitaque dantur

Munera, dum plenis prostat tua fama theatris,

AEternum latura decus, nunc undique laudum

Cingeris agminibus: iam te meruisse videmus,

Dum plausus, titulosq́ue refers. Iam Dextera concors,

Iam placidae praetexta Togae, iam Pilea priscum

Digna decus, digitisque auratum insigne coruscans,

Et celsae Sedis facies, tactumq́ue volumen

Debita nascenti decernunt iura Magistro.

Ecce novos Phoebo pubes dilecta triumphos,

Et tantum comitatur opus, tibi plena Lycaei

Atria densatis fervent devota catervis.

Applaudit simul aequa cohors, gratoq́ue coronas,

Et currus tibi corde parat, defertur amicus

Concordi sed voce, favor, tibi gratia Patrum

Gestit ovans, gaudet sacra cum gente Senator,

Votaque Pieridum cumulant plebeia favorem.

Iam Leydae communis amor, iam maximus audis

Antistes Sophiae, de te miracula quisque

Colligit, inque animis plausu meliore superbis.

Scilicet hoc meritis praeclari nominis addit

Annexus pietatis honor, tantamque rependit

Relligio tibi culta vicem, dum criminis insons

Virtutis pura veneraris mente tribunal.

Euge, movent tua facta Deos, Parnasia laeto

Murmure templa sonant, & te nascente magistro,

Vndique Pegasea Phoebus stipante caterva,

Carmina festa fremit; tremulis quae fluctibus inter

Luxurians fluidos Aganippe concitat amnes.

Pallas Cyrrhaea thalamum tibi sternit in aula.

Calliope viridis contexit brachia Daphnes.

Melpomene tibi laeta boat, sed concinit illi

Dulcior Euterpe modulis. te coelica vellet

Vranie celsa coeli regione locare,

Sed Iovis illud erat. Quin laudis conscia Parca,

Non rumpenda tibi promittit stamina Clotho.

Nec satis hoc. nimis arcta tuis sunt nostra triumphis

Regna, nec ingentes metitur Belgica laudes.

Trans pelagi spacium curris, dum nuncia rerum

Fama Britanniacam velox se accingit ad urbem,

Natura famulante Deae, quae vincta resoluens

Claustra maris, portus aperit, quò libera puppis

Possit oloriferas effundere nomen in undas.

Tuque mihi, titulis gravis, & fama ubere praegnans

Salve progenies, seris quae debita seclis

Battavicis ponis laudum spectacla tuarum

Porticibus. laetare tuis mens splendida curis,

Quae dominum mercede beant, dum basia iungunt

Hinc labor, hinc meritas texens Astraea coronas.

Sed dum per magnos graderis spectandus honores,

Vnum te Pietas, & coeli filia poscit

Relligio, sacros studijs invade penates,

Ipsum ordire Deum, pateant secreta Tonantis

Abramidum, priscique patres oracla loquuti,

Cui tantum Natura patet, donataque coelo

Tota salutares mens imbibat enthea sensus.

Sic te, quem gravior fecit doctrina magistrum,

Relligio perfecta beet, sic nobile lucrum

Christiadum Pietas celso te inscribat Olympo.

Carmen scriptum in gratiam Nobilissimorum aliquot Iuvenum, ad Nobilissimum virum D. Gerardvm Thibavtivm, Libros suos de Gladij usu edere parantem. XIX.

HActenus indoctis Batavi pugnavimus armis,

Et simplex Bellona fuit; quum vindice nullo

Tuta Salus celeres nimium procedere mortes

Indoluit, vitamque truci committere Marti,

Et bellatrices exhorruit anxia dextras.

Pugnantum laus vilis erat, robustaque solum

Plus poterat nocuisse manus, fortesque lacerti,

Fixaque fatali heroum vestigia campo.

Perdomuit vis una viros, & gloria victrix

Naturae, non artis, erat. Sic nescia legum

Graecia privatas gladijs ulciscitur iras,

Priamidesque ferox venienti occurrit Achilli,

Et falsis Patrocli animam deposcit ab armis.

Nec Latium, prisciq́ue magis sapuere Quirites,

Romulidumque pater: tunc, cum crudelibus ausis

Armaret geminos vesana superbia fratres,

AEmulaque ingentis caderet pars altera Romae.

Ignari nostrorum operum pugnare Sabini,

Et vinci potuere patres, & freta duello

Agmina: nec tales credam vibrasse machaeras

Albanos, Tullîque duces: cum foedere sancto

Rixantes populos victor coniungeret ensis.

Quid iuvat è fragili pendentia retia filo

Artificem rexisse manum? quae verbere vano

Currentem tota iuvenem derisit arenâ?

Vos Threcum infames sicae, falcesque supinae,

Parmaq́ue, nec faciles avertere vulnera peltae,

Et Myrmillonum pugnae; rudibusque superbi

Cedite victores; quos quondam Martia circis,

Et circumductis inclusit Roma theatris.

Nunc alius manet arma labor, delapsaq́ue coelo

Decrepitum felix industria perficit orbem,

Nec notum molitur opus. sublimior ensem

Cura rotat, neque iam validae vis effera dextrae,

Sed sapiens doctrina ferit. succumbitur arti,

Cum cadimus, solaq́ue hostem ratione necamus.

Ipsa novos ansus, & tanti pondera veri

Miratur natura parens; quae rara Thibauti

Sedulitas nostro pandit mirabilis aevo.

Ipse sibi vitae spatium, mortisq́ue futurae

Scribit homo, & proprio metitur corpore ferrum.

Ars circo depicta iacet, similique figurâ

Ingentis terrae faciem, divumque penates,

Et nostrum consummat opus. Signatur in illo

Littera; quò tutos possis defigere gressus,

Et lethi vitare vias: ubi vulnera cautae

Infligant funesta manus: ubi deneget ictus

Semita, & hostiles spernat secura furores.

Area parva patet, totus quam suspicit orbis,

Ignorata diu terris. hîc abdita sensus

Occultat doctrina suos, generosaque pandit

Dogmata, & humanae miracula plurima mentis.

Quo gladio se munit, habet momenta salutis,

Pugnandique gradus. non ulla licentia ferri est,

Nec, qua velle potest, libertas tuta vagatur.

Lex motus immota regit. stant certa nocendi

Tempora, nec frustrà mucro mucronibus instat,

Aut gladius gladio premitur. iam vincere tactu,

Iam visu superare potes. nunc parvula tollit,

Nunc servat mensura virum. nunc occupat hostem,

Nunc fugit arte suum. nunc linea rectior ensem

Nunc obliqua capit. nunc hoc, nunc eligit illud

Anxia dextra latus; totoque sequacia circo

Brachia versat ovans. Procul hinc fortuna facesse,

Bellorum, Martisq́ue comes. pugnare parati

Ad numeros stabili tentamus praelia normâ.

Haec mundum, Belgasque tuos, & regna Thibauti

Nostra doces. stupuit tantae molimina mentis

Auriacus: stupuere duces, devotaque bello

Nomina Nassavij; queis cum committere dextram,

Et pugnare datum. Sic quae prostraverat hostem

Saepè manus, vir magne, tuas exercuit artes;

Victricisque tibi concessit praemia palmae.

Iam tua Caesaream grassatur fama per aulam,

Et reges tibi vota ferunt. Germania supplex

Expectata tui poscit monumenta laboris.

Nos quoque, quos tantis dudum virtutibus aequas,

Et nescire nefas credis tam grande salutis

Praesidium, pariter magnis applaudimus ausis:

Quemque tuis cultum studijs & voce dedisti,

Laudatum pariter grati tibi reddimus ensem.

Querela Lvcretiae à Sexto Tarquinio violatae, ad Collatinum, patrem, & amicos. XX.

QVod sum passa nefas, tibi, quos sum passa dolores,

Collatine querar. non iam Lucretia credor

Esse tui coniunx thalami, dum rapta pudoris

Proemia Sextus habet, gremiumq́ue invasit amator

Improbus, & nostro decessit gloria lecto.

Si scelus est haec ipsa pati, ferroq́ue coactam

Cedere flagitio, dicat me fama nocentem,

Me Latium peccasse puta. si crimen habetur

Armatas sensisse manus, timuisse tyrannum,

Arguitur, culpaq́ue caret violenta voluptas,

Absolvar, te teste, pudor. mihi corpore laeso

Mens superest illaesa, nec hoc à pectore priscus

Coniugij defluxit amor, mutataque casti

Causa thori est. non Tarquinio dilecta rependi

Officium; miseraeque mihi non gestus amantis,

Sed facinus damnantis erat; non brachia vecors

Iniecit cupidae rabies adspeximus hostem,

Et placui infelix, cui displicuisse volebam.

Graecia Pergamei luxit raptoris amores,

AEgysthiq́ue nefas, Agamemnoniumque cubile:

Me Latiae lugete nurus. sunt altera vobis

Pergama, Romanusque Paris, nec crimine tanto

Troia nocens solum est. serpunt exempla potentum,

Improbitasq́ue etiam nostram descendit in urbem.

Heu quid agam? neque enim stupro violata pudicis

Matribus annumerer: nec, cum sim nescia culpae,

Damnari matrona queo. licet esse maritae,

Intactae non esse licet: sociavit adulter

Corpora, non animos: rapuit vis sola pudorem,

Non ratio, constansque mei reverentia lecti est.

Ne dubita, Romane. mei mox certa pudoris

Argumenta dabo, nec in haec ego fata superstes

Esse diu cupiam. quod si bona fama vacillat,

Morte luam scelus alterius, proprioque piabo

Funere. non erit, ut digito Lucretia monstrer,

Non ego ludibrium nurubus debebo Latinis,

Nec quod suspicio fallax sibi fingat, habebit.

Omnia magnanimâ solvam discrimina dextrâ.

Me robusta manus, violentaque Principis arma

Implicuere malis: rursum violenta potestas

Eximet, & stricto tot rumpam incommodae ferro.

Non erimus patriae indecores, exemplaque de me

Nulla petet mulier sceleris. non semine regum

Progeniem tibi Roma dabo, aut invita tyrannos

Producam genitrix. forsan sperata Quirino

Libertas per me dabitur, sceptrique facesset

Terror, & invisi scelerata potentia regni.

Quin pia posteritas iratae nobile factum

Coniugis, & iusti referet documenta furoris,

Et, si non patiens, saltem sie fortis habebor.

Fraterno primi maduerunt sanguine muri:

Successit funesta soror, Sponsique cadentis

Victima. femineum rursus Tiberina cruorem

Terra bibat, discatque meo iam quaelibet ausu

Illicitas odisse faces, & sancta putare

Vota pudicitiae, & socialis vincula dextrae.

Tu genitor cape tela manu, tu Brute viriles,

Vltricesque animos. & grandes indue curas,

Vindictaeque ferox studium: nunc tempora cessent

Stultitiae simulata tuae; cui femina vinci

Imbellis potuit, timeat concurrere vobis

Dextra viris. haec sola meis solatia fatis

Collatine feras. poenas persolvat adulter,

Nec veniam donet spreto clementia recto.

Peccantem celeres Metium rapuere quadrigae,

Et mansit sua poena reum, spretorque Deorum

Morte luit. foedae quondam periuria matris,

Et spretos patris thalamos, vetitosque hymenaeos

Ense Thyestiadae clarus fuit ultus Orestes.

Viximus insontes: titulo moriemur in illo:

Me pudet amisso vitam servasse pudore.

Oratio Mutij Scaevolae ad Porsenam Clusinum regem, postquam pro rege scribam obtruncasset. XXI.

ADspice, quem iuvenem solùm fortuna fefellit,

Bellorum iam iure reum. Rex, adspice solo

Has sontes errore manus. si Scaevola poenas

Debeat, absolvet Romanum patria civem,

Ipsaque posteritas. petij, quem sensimus hostem,

Et Capitolinis inimicum sedibus hostis

Aggressus virtute fui. cur abnuis aether?

Cur, Superi, favisse pudet? num sceptra tuetur

Rex hominum, Divûmque pater? regumque verenda

Maiestas dilecta Iovi est? num fata triumphis

Incolumem superesse volunt? num nostra ferocem

Terrebunt exempla ducem? aut gravioribus ultrà

Servaris Porsenna malis? quodcunq́ue placebit,

Erratum ratione fuit. tamen, audiat aether,

Hanc doleo peccasse manum, consultaq́ue Divûm

Detestor diversa meis. Etruria specta

Romanae virtutis opus, tantique laboris

Auspicium, Latiaeq́ue animos mirare iuventae.

Non deerit coeptis alius, longo ordine post me

Regis in exitium festinat & alter, & alter,

Deque tua cunctis speratur caede triumphus.

Castra vacent bello, laetus per iugera miles

Ambulet, haud petimus vili de sanguine laudem,

Nec locus est pugnae. iuratum in viscera regis,

In iugulos Porsenna tuos. unum omnia contra

Tela Latinorum. solum regale tribunal

Arma notant, condetque tuo se pectore ferrum.

Vestibulum antè ipsum, primoque in limine sicam

Sica premit, mixtusque tuis Romanus inerrat

Militibus, tua circunstat tentoria, regem

Qui feriat. te posci unum, tua corpora quaeri,

Te signari oculis video. fit funeris hora

Quaelibet hora tui, momentaque singula clarae

Partitur iam Roma neci. tu moenia cingis,

Intentasque famem populis: sed gnara nocendi

Dextera circumstat pavidum, & cervicibus ensis

Imminet. in mediâ fulgent diademata fronte,

Sed spolium sperata meis: quae purpura cocco

Ista rubet, bibet illa tuum funesta cruorem.

Quodque geris sceptrum, fatalis polluet ictus.

Hoc fato Rex esse potes, semperque, quod unus

Extimeas iugulandus, erit. Iam saeviat in me,

Cui vacat esse truci. spernunt Romana dolores

Pectora, nec, regum quisquis percussor habetur,

Supplicium timuisse potest. mihi fortia, crede,

Conari & perferre datum. nec gloria dispar

Vel mortis, vel caedis erit. suspiria, planctus,

Et gemitus odisse, virûm est. mens conscia recti,

Libertatis amor, patriae tutela salutis,

Infractos subdunt animos, & praemia famae

Proscripsere metum. quam cernitis, ara, focusque

Testis erunt, quantis sese constantia factis

Explicet. en flammis ultricibus uritur illa

Romanis minus aequa manus, quae dextra fefellit

Me dominum, Porsenna, tuis iam tota favillis

Arsit, & hanc tantus poenam mihi debuit error.

Oratio Vetvriae ad Cn. Martium Coriolanum filium, armis patriam impetentem. XXII.

QVò malesane ruis? patriaeque haud tale merenti

Hostiles infers acies, & tela Latinis,

Infestosque tuis intentas moenibus enses?

Quid Latium, quid Roma in te committere tantum,

Quid cives potuere? tua est Volumnia coniunx,

Quam ferro scelerate petis, tua pignora Martî,

Natorumque feris iugulos, ultorque malorum

In mea victricem convertis viscera dextram.

Vsque adeòne tuo concedis frena furori?

Nec cessas certare odijs? tantumne licebit

Invidiae? patriaeque tibi venerabile nomen

Sub pedibus, ceu vile, iacet? iam filius hostis

Esse cupis, materque tui cum coniuge belli

Materies feralis ero? quas eripis urbes,

Eripis & nobis, & quos grassaris in agros,

Hos credam quoq́ue iure meos. quae moenia perdis,

Sunt matris, sobolisque tuae. periere Novella,

Corioli, Satricumque potens, Trebiumq́ue, Pedumque,

Et Labici, supplexq́ue tuis Pollustria castris;

Meque, tuosque malis demens involvis ijsdem.

Sit plebes Romana nocens, proscripserit illa

Insignem virtute ducem. non illa probare

Innocuae potuere nurus. damnavimus uno

Ore nefas. sontes incusent iura tribunos,

Hi belli decreta luant. ego mater iniquas

Sum nati miserata vices, lachrymisq́ue peregi

Officium, verbisque fui solata dolorem.

Hostibus immixtae coniunx, sobolesque, parensque

Vivimus, & nostro petitur vindicta periclo,

Ex aequo furor iste nocet. complexibus hisce

Cur haerere cupis? quae me, complectitur hostem

Dextera, nec genitrix nocituris eximor armis.

Haec facies irata mihi est: quae basia figis,

Das inimica mihi. nunc omne hostile putandum est,

In Romam dum castra moves, dum classica matrem

Sollicitant, tenerosque cient tua bella nepotes.

Hac ego, quam genui, peperique Veturia, iamiam

Abducar captiva manu: devicta triumpho

Destinor: ante tuas incedam vincta phalanges,

Brachia numellae, qui te gessere, lacertos

Vincula constringent: quae saepius ubera flenti

Porrexi puero, nunc improbus hauriet ensis.

In cunas rabies, propriosque insana penates

Arma ruent, &, quos habitasti mitior olim,

Evertet tua dextra lares. deposcitur insons

Ad poenam puer, & culpâ mactabimur unâ.

Hos ego te in casus, & in haec te fata Quiritum

Progenui? ut nostro natus de sanguine Romam

Perderet, & Volscis crescentem traderet urbem?

Heu tanti sum caussa mali, sum, Romule, nomen

Imperio fatale tuo. iam nascitur ex me,

Cui vix nata suam debebit Roma ruinam.

Cur turpi me morte mori, cur crimine tanto

Coriolane cupis? generiq́ue adnectis, & umbris

Opprobrium tam grande meis. miserabilis, exul

Esse velim: solùm per te perijsse, scelestum est.

Conduplicat tua causa malum: mihi cerneris idem

Hostis, & extorris patria. sors utraque matrem,

At magis illa premit. res scilicet altera fati est,

Arbitrij res una tui. depone feroces,

Et nobis placare, minas. quin adspicis illa

Romulidûm constructa manu, & iam didita fama

Moenia, Mavortisque domos, veterumque celebres

Relliquias Danaûm, atque novae fastigia Troiae.

Si non illa movent, saltem miserere parentis,

Natorumque pater. pudor est, tibi, coniuge servae,

Deque triumphatâ promitti matre triumphum.

Irarum decerne modum. malè bella ministrat

Impetus. humanis etiam succenset Olympus

Criminibus, sed thura Deos, sed vota, precesq́ue,

Sed flectunt lamenta Iovem. num patre rogante

Hectoris exuvijs atrox ignovit Achilles?

Quamque prius rapuit Priamo Tirynthius urbem

Reddidit, ultricesque Deos placavit Orestes?

Quod si nec gemitus, mea nec suspiria frangunt

Praecipites animos, tibi si contemnitur uxor,

Roma, Deûmque locus, tot nomina blanda tuorum,

Infulaque, & Patrum referentes iussa iussa Quirites:

Impete maternos iugulos, in coniuge ferrum

Abde ferox, sobolem patrijs à moenibus arce:

Saeviat in socios cognata potentia cives:

Rideat hoc Volscus, Veiensque, & iniqua Falisci

Nomina: crudeles placeant Samnitibus irae:

Solaque Romano succumbat Roma furori.

Oratio Catilinae, milites suos ad pugnam cum Antonio hortantis. XXIII.

HOc stamus, Fortuna, loco; nec patria segnem

Experiere Ducem. pressi servire Quirites

Si cupiant, mihi bella magis, tentandaq́ue ferro

Libertas, ac fama placent. plus deside vita

Clarescet morientis honos. si dura secundos

Successus mihi fata negant, at fortibus ausis,

Et coeptis illustris ero. spes sola triumphi

Audacem, intrepidumq́ue facit. non Consulis enses,

Non metuit mandata Patrum, qui ficta Senatus

Nomina, qui cunctis trabeas, Latiasque curules

Deberi ratione putant. Cur tota Catonem

Roma tremat? cur Ausoniae, terrisque superbus

Arpinas mandata dabit? cur horreat orbis

Pisonem, Catulumq́ue, & ditis iugera Crassi?

Hoc plures, Romane, sumus. cur tanta potestas

Paucorum, cur tota manet? nos sanguine eodem

AEneadum stirps clara dedit. non Romulus illis,

Non solus Mavors pater est, nos semine ab illo

Fluximus, & veterum titulos servamus avorum.

Cur alijs diti turgescant scrinia censu?

Paupertas nos saeva premat? stipendia gentes

Penditis, hi rapiunt. dant vectigalia reges,

Dat populus, nos aera gravant, alienaque perdunt

Nomina. nos, tetrico passie sermone repulsas,

Iudicijs debemus opes. illustribus illi

Imperijs totum stringunt sub fascibus orbem;

Obsequij nos cura manet, famuliq́ue laboris

Deprimit officium. nostris Respublica iussis

Cur parere neget? cur me, cur patria cives

Despicis hos, tantisque indignos credis habenis?

Ludibrium tibi Roma sumus, contemtaq́ue turba

Negligimur. praecunt alijs antè ora secures

Hos grandis praetura beat: locupletior istos

Illustrat quaestura patres: rapit ille sacrorum

Iura sibi, & circum pendentibus infula vittis

Circumdat gemmata caput: fastigia laudum

Terrarum dictator habet: timet ipse tribunos

Consul, & emeritas aquilas emancipat alter.

Nos numerus sumus, & viles contemnimur umbrae,

Degeneresque animae. Parijs extructa columnis

Limina conspicitis passim, nos paupere tecto

Claudimur: ingentes sternunt sestertia montes,

In fluctus iam luxus abit; rabiemque profundi,

Oceanumque patrem Romana superbia vinclis

Alligat. En coelo sublimia saxa minantur,

Stultitiaque petunt Superos. nos indiga rerum

Pauperies, atque aeris inops affligit egestas,

Et scelerata fames. num vos hac sorte novercans

Progenuit natura parens? hac vivere tristes

Condicione cupit? ferro decreta Deorum

Rumpite, praescribat fatis industria legem,

Et quales nos esse volunt, non esse velimus.

Audaces sors ipsa iuvat, quin imperat astris

Sedulitas, & cura vigil. iam desinit esse,

Cui dolet esse, miser. patimur, servimus inertes.

Macti animis, subeat tanti fiducia regni,

Et Latij decus, & potiudae gloria Romae.

Vos patriae tangat pietas, & dulcis amoenae

Libertatis amor, multi spes erigat auri

Languentes animos. leges calcate timendas,

Quemque suae rapiant generosa in praelia causae,

Sed potior merces. haec belli praemia prostent

Antè oculos, magni vobis augusta Senatus

Nomina, & hos ipsos Tullî promittite fasces.

Dux, milesve siem, nullo discrimine habebo.

Dicite me socium: tanti collega laboris

Aggrediar clarum facinus, flammisque penates,

Ense viros, dominosque ulciscar Roma superbos:

Aut signate ducem. patriae devota saluti

Bellatrix est illa manus. qui militat ensis,

Militat hic vobis. hic Divûm vindicat aras

Perdendoque dabit vitam; per funera, caedes,

Ad magnas grassatur opes, avidusque cruoris

Sanguine restituet patriam. Iam tecta, penates,

Rostra, lares, nostraque ruant Capitolia dextra.

Nobilitas invisa cadat, feriantque curules

Tela, nec à claris revocetur fascibus ensis.

Libera mutato gaudet sic Roma renasci

Consule, sic pulso dabitur pax tuta Senatu.

Ite viri, Latijsque truces occurrite castris,

Victores sperate Deos. iam fortibus esse

Expedit, ignavis noceat iam parcere cives

Civibus hora vetat. veniam clementia victrix,

Sed post bella, dabit. primas audacia partes,

Effrenisque furor teneat. discrimina, poenas,

Exitium, mortes timeant, quos arguit atrox

Causa reos. quotquot metuunt, iam proxima morti

Regna tenent, solusque timor pars certa pericli est.

Nec spes ulla fugae est, gemino circumdamur hoste,

Stant sterili mea castra loco, fastigia circùm

Aëriae attollunt Alpes. hinc signa Metellus

Gallica, parte alia adversis Antonius armis

Bella movet. stricto sternenda est semita ferro,

Visque viam inveniet. certae momenta salutis,

Qui pugnabit, habet. quod si moriemur, inultos

Turpe mori. cernat populi ferale cadaver

Roma sui, madeatque suo quoque sanguine, quisquis

Hunc bibet, & belli ploret dispendia victor,

Vindictaeque furor manes descendat ad ipsos.

Epithalamivm in Nuptias Amplissimi, doctissimiq́ue Viri, D. Petri C. Hooft, Arcis Muydensis Satrapae, Poëtae Batavi, ac in Tragico dramate summi, secundùm Sponsi, et Honestissimae, lectissimaeque matronae, Eleonorae Helmans, secundùm Sponsae. XXIV.

HActenus à tragico Vates celeberrime cantu,

Idalium meditaris opus; grandemque cothurnum

Exuis, & Paphijs dissolvis tempora curis.

Iamque truces iras, & saevi crimina Velsî,

Vltoresque Deos, caligantesque profundae

Tisiphones thalamos, excitaque sedibus imis

Numina, confossumq́ue Ducem, tantoq́ue piandum

Funere flagitium, tot tristis nomina scenae

Dediscit tibi Musa loqui, tenerumque Diones

Ingenium, moresque procans addiscit amantum.

Ad soccum deflectit Amor, cupidisque maritam

Occupat officijs; nec iam tua fecibus ora

Dedecoras, vultusque tuos abscondis in illis:

Sed cunctis noscendus ades, pulchroque decorus

Corpore fragrantes thalamis inspergis odores.

Non fusis per colla comis, verbisque severis

Machtildem praebes populo. stant lege capilli,

Comtaque caesaries, & laetae frontis honores,

Pellacesque oculi, vocesque in amoribus aptae,

Atque inter molles lucentia lumina risus

Efformant geniale caput, Sponsumque loquuntur.

Non Thespis tibi verba gravis, moestumque tragoedo

Dictat epos, sed blanda suos Citheraea lepores

Suggerit, & festo resonant proscenia cantu.

Flebilis orchestrae facies, & pulpita laeto

Mutantur funesta thoro: nec vestra loquacem

Admittit cortina chorum: quin fabula solùm

Actores capit ista duos, longeq́ue remotus

Hac scena spectator abest. Sic omne tenebris

Officium moderatur Hymen, positoque pudore,

Iam tibi, iam Sponsae sociandos dividit actus.

Dum loquor, ecce gravi regina Tragoedia gressu

Ingreditur, foribusque meis sese altior infert,

Sed priscos exuta habitus: non longa trahebant

Syrmata funereae vestes, piceasque rotabat

Dextra faces, qualis furias recitavit Orestis,

Aut Hecubam fari docuit, dirumque Thyesten.

Vtque per Aonios spatiantem suaviter hortos

Me videt, atque aliquam capiti praetendere laurum,

Nec vatum aversum studijs, Batavique poëtae

Ludere per thalamos, totamq́ue arcessere Cyprum:

Et nostrum, Barlaee, tuis intexe Camoenis

Carmen, ait; Clarios à me pater Amstela fontes

Accipiat, Pimplamque suis permisceat undis:

Diximus AEgysthi facinus, spretamq́ue Pelasgo

Colchida, & ingenti Troas subnixa cothurno

Per me bis raptam fuit execrata Lacenam.

Dicta mihi Phaedrae rabies, incestaque mater

Hippolyti, fictisque stuprum mentita tabellis.

Hoc dedimus sceleri precium, famaque nepotum

Vivit adhuc crudelis amor, foedosque Humenaeos

Fundunt perpetuae ventura in secula chartae.

Iam libet in castum deducere carmina lectum,

Et vatem cantare meum; scenaeque magistrum,

Grandiloquamque suis animam donare Batavis.

Vndique iam festis collucent atria tedis,

Et picturatis fulgent spatiosa tapetis:

Molle lyrae, blandumque sonent, dum suscitat ignes

Sponsus, & ad veteres subridet Sponsa labores.

Illa maritali, tunicas discincta, cubili,

Et voti iam certa iacet, pictoque sub ostro

Tota latet, nisi quà roseis formosa labellis

Ora micant, spectantque virum. non ulla beatos

Stringunt vincla pedes, nec gemmea serta cubantis

Colla gravant, fluidas laxavit fibula vestes,

Vt sic virginitas possit deprensa timere.

Nec timor omnis abest illi, sed docta timorem

Castigat matrona suum, discitque pudere

Cum ratione pudor. lachrymas non fundit inertes,

Non simulat bis nupta metum, sed lenis amari

Se patitur, lectique licet reverentia cordi

Insideat, placet illa tamen, petiturque voluptas,

Quae neque Scipiadum matres, sponsamque Catonis,

Andromachesque thorum, maiestatemque Deorum

Dedecuit, quamque ipsa Iovi non exprobret uxor.

Hippomenes illam si sic spectasset amator,

Optasset se posse frui, pernixque virago

Languidius dilecta foret, Briseida Achilles

Sperneret, insidis fugeret Leander ab undis,

Nec quicquam chara Patroclus in Iphide pulchrum

Esse putet, Thisbenque suus dimittat amator,

Nec Phoebus Daphnen, nec Gnosida Bacchus amaret.

Stant ternae circùm Charites, natasq́ue sub Ida

Adspergunt thalamo violas, costumq́ue, rosasque,

Cinnamaque, & quidquid messes misere Sabaeae,

Almaque odoriseris donavit flatibus Eos.

Gestibus Euphrosyne blandis irritat amorem,

Et pulchras resoluta comas, nudata papillas,

Lene salit. iuxta modulis coelestibus AEgle

Furta canit Paridis, Batavae iam Phyllidis ignes,

Auriacique faces, vel qualis nuper ab hoste

Ille redux, victi spolijs insignis Iberi,

Obvia ab Ameliae decerpserit oscula labris.

Tertia Pasythäe dextris innexa sororum

Coniugibus sua fata canit: fecundaque lecti

Otia, nec moestis temerandos solibus annos.

Parte alia lentis deducit stamina fusis

Praescia fatorum Lachesis: caetusque per istos

Omnis Pieridum currit chorus, ipsaq́ue dum se

Melpomene multùm Sponso debere fatetur,

Ingeminat geniale melos, facundaque narrat:

Heleonora quibus possit contendere donis,

Amstelias praegressa nurus, quae gratia vocis,

Quantus in ore lepos, quae circumfusa facultas

Ingenio, quales formet prudentia mores,

Quàm thalami veneranda fides: ut nescia fuci

Candida simplicitas cunctos intermicet actus.

Ipsa leves manibus stringit Citheraea sagittas,

Telaque, queis vatum potuit laesisse maritas.

Hanc circum pennata cohors, atq́ue omnis amorum

Turba volat, gratisque onerat connubia donis.

Pars offert festiva iocos: pars altera risus,

Et doctos in amore oculos: pars blanda Secundi

Basia: pars magno cantatas Caesare quondam

Mellifluas largitur Apes: pars carmina Catzi,

Pars bellatoris modulos, lususque Reali

Antè pedes posuit: pars desudata ministrat

Otia Constantis Batavi. iacet illa, stupetque

Munera tot Divûm, atque oculos ad singula confert.

At tu, grande decus patriae, cui sidera transit

Ardua vis animi: cui nil facundia tritum,

Aut loquitur vulgare, tuis qui verba Batavis

Praeformas, farique doces; qui proximus undis,

Oceanique inter strepitus, & regna cothurnum

Induis, & tragico metiris pulpita gressu,

Ad laudes assurge tuas. si Graia Sophoclem

Terra tulit, tu Belgarum proscenia genti

Sternis, & aequoreis praebes spectacula terris.

Tu, sibi quem vellet iam Gallia moesta renasci,

Henricum doctè celebras, tu praeliae scribis,

Iam belli, iam pacis opus, tantique verendum

Principis imperium, clarosque edisseris ausus.

Nunc aliud tibi dictat amor, nunc coniugis Hymen

Exigit officium. detersis fecibus, ora

Myrtus amica tegit. veteres, Vir magne, furores

Concipe, Vesper adest; dilataque gaudia rursus

Auspicijs ordire novis; exercita mox te

Sentiat esse virum coniunx: titulisque parentum

Illustret fecunda domum. sic vita duorum,

Istaque, sed laeto, tibi plaudat fabula, fine.

Propempticon Ad Ornatissimum, praestantissimumque Iuvenem, D. Ioannem Schoterbos Ab Overrhiin, convictorem meum, cum in Britanniam abituriret. XXV.

SIccine Battavicae charissima corcula terrae,

Et natale solum, nec fastidita tuorum

Nomina, maternosq́ue lares, & littus amicum

Deseris? & toto divisos orbe Britannos

Belgarum securus adis? vocat aequor euntem,

Naiadumque chorus vitreis te vectat in undis,

Sedibus avulsum patrijs. & nobile pignus

Excipit infidâ fragilis fortuna carinâ.

Hîc medios inter fluctus, dum regna Deorum

Adspicis, & celso rutilantes fornice flammas,

Non ultrà arboreis viridantem frondibus Hagam,

Sed maria ampla vides: non magni Principis arces,

Sed formidatas inimico in littore portus,

Hostilesque rates Morinûm, & feralia cernis

Classica: non inter tumidos Academia fluctus

Apparet; non illa domus, quâ saepè solebas

Sobria convictor partiri prandia mecum,

Nec multum dubijs obsonia poscere mensis.

Antè tuos oculos grandes iam corpora Phocae,

Aut pistrix squamosa movet, vel turgida spectas

Carbasa, quosque suis oneravit mercibus Eos,

Aut redolens Aurora rates. pro matre salutas

Thetida, & absentes quoties subiere sorores,

Spectantur tremulis Nymphae Oceanitides undis,

Et Nerei lasciva cohors. Iamque aequore in ipso

Miraris magni miracula plurima mundi;

Vt refluis Neptunus aquis subsidat, & amplos

Distendat vis caeca sinus: cur pocula Triton

Salsa bibat: quo Luna regat moderamine fluctus,

Et sibi praescriptas metuat transcendere metas

Ingentis rector pelagi: quo numine in Arcton

Dirigat incertas virtus magnetica puppes:

Vnde fluant ipsum terrentia flamina Tiphyn,

Et redeant toto tranquilla silentia ponto,

Alcyonumque dies. illic flammantia noctu

Sidera, & errantes aeterna lege tueris,

Demerso iam Sole, Deos: ut magnus in orbem

Orbis eat, proprioque adversum lentius axe

Corpora nitantur septem. cur cornua languens

Vertat in occasum, mox crescens vertat in ortum

Cynthia: quid rutilos maculis deturpet honores:

Nunc totos spissa involvat caligine vultus,

Astraque retrogrado faciat procedere gressu.

Haec ubi perpendes tacitus: mihi dicta revolves,

Et praelecta tibi veteris suffragia secli,

Et Graiae decreta scholae. tunc fortè subibit

Barlaei vox rauca tui, clamataque nostris

Dogmata porticibus, doctique oracla Lycaei.

Mox ubi te Celtas inter, littusque Britannum

Aura feret, Batavis quondam celebrata triumphis

AEquora, & Hesperijs inimicas classibus undas,

Et debellatum Belgis mirare Philippum.

Hic mersae periere rates: hic vecta carinis

Baetica castra iacent: hic bellatricia rostra,

Veliferasque arces, tot transtra minantia coelo

Disiecit gravis ira Deûm, portusque remugit

Iccius, & vasti tremuerunt regna profundi.

Tunc patriae fortuna tuae, casusque tuorum,

Primaque felicis subeant molimina belli,

Armaque, quae nostris pepererunt otia Musis.

At postquam fessam fundaverit anchora puppim,

Et certus telluris eris; Tamesina viator

Oppida, & insignem sceptris regalibus urbem

Laetus adi, regumque domos, atque atria specta,

Et mihi cantatas Caroli venerare tiaras.

Suspice Pieridum columen, quo dante, beatum

Aurea iampridem lassarunt pondera vatem,

Et lauro potiora tuli, cunctaeque canenti

Sordescunt hederae, &, doctorum praemia, frondes.

Hic sua Romulidûm posuit tentoria ductor,

Et bellatrices aquilas; sensitque Quiritum

Imperia, & Latios generosa Britannia fasces.

Illic permixtam peregrino Saxone gentem

Adspicies, pulchroq́ue procul candore nitentem

Albiona, & forti contermina littora Scoto:

Oxonios etiam colles, montanaque circum

Pascua, regalesque scholas, & docta videbis

Limina Pegasidum, nec non, custode remoto,

Lanigeros errare greges; ut viscera terrae

Subruat, & pallens scrutetur dextera stannum.

Sic novus externis haerens in sedibus hospes

Et mores hominum, & populorum crimina disces:

Quid foedum factu, quid cum ratione sequendum,

Quid magis expediat, quid possit inutile credi,

Optimaque in patrios referes exempla penates.

Grande decus Iuvenum, propera felicibus Euris,

Et longum, dilecte, vale. tibi vota secundet

AEolus, & faciles impellant carbasa venti.

Ille tibi frenet Cauros, Austrosque catenis

Stringat, & Arctois Zephyros emancipet undis.

Nulla tuam vel Scylla ratem, vel coeca Charybdis

Sorbeat, aut dirae sidus ferale Lacenae

Fulgeat. iratum placabunt verba Tonantem,

Maternaeque preces, & si quid carmina possunt,

Illa etiam coeli poterunt lenire furorem.

Si minus illa iuvant, saltem secura per aequor

Inveniet doctrina viam, perspectaque Divis

Ipsa tibi tua iam probitas, laudataque virtus

Sternet iter. coelum, tellus, mare, ventus, eunti

Cuncta favent, facilisque tibi se commodat aether.

Hoc unum, primumque precor, seu portus habebit

Incolumem. Tamesisque suas te ducet in urbes,

Seu procul à patria tumidis iactaberis undis,

Seu quadrupes te tollet humo, seu tergore suras

Tectus eas, feriantq́ue tuas calcaria calces,

Seu sitias, seu pocla bibas, seu Vespera fessum

Excipiat, vigilesque tibi Matuta caballos

Aptet; ut absentis (nec enim labor iste gravabit)

Digneris meminisse mei, nec vilis amici

Ingenuos memori verses in pectore vultus.

Honori Praestantissimi, Doctissimique philosophi, Winandi

Rvtgersii, cum in celebri Batavorum Academia Philosophiae laurea donaretur, Anno Domini ciɔiɔcix. XXVI.

VLtima Palladij sumunt exordia fasces,

Cum trabeis crescunt tituli, rursusque triumphans

Ardua Pierios lassat Sapientia colles.

Et iam Pegaseo latè veneranda Senatu

Doctrinae delubra patent, foribusque Minervae

Inclyta victrices suspendit Leida coronas.

Tuque ô, qui patrium claris virtutibus orbem

Illustras, tantos inter spectande triumphos,

Rutgersi, procedis ovans, ac iudice Phoebo

Proveheris, signasque novis insignibus annum.

At non indecorem claris te, magne, Sophorum

Inferis ordinibus, nec te veniente dolebit

Auriacae regina scholae; per grandia rerum,

Per clausos naturae obices, per quicquid ubique

Scire potest mens docta, vel ignorare recusat,

Vadis iter laudum, & vastas diffusa per artes

Irrequieta suos virtus exuscitat ignes.

Prima tibi gravibus trita est discursibus aetas,

Et sapuit de matre recens. tibi contulit idem

Ingenium, vitamque dies. praesaga futuri

Ardua mens, vix passa parem, festinaque laudum,

Impatiensq́ue morae, socias vigil antè cohortes

Vertit ovans. semper Pallas perspecta priores

Vrget, & à tergo venientum despicit agmen.

Mox ubi firmarunt pleni praecordia sensus,

Agnovit natura suum, complexa ministrum

Foecunda matrona sinu; mundiq́ue labores,

Hinc varios animae genios, hinc fertile terrae

Ingenium, tot rerum obitus, tempusque locumque,

Materiaeque informis opus, miranda Deorum

Atria, & aurato rutilantia sidera vultu

Prodidit, & magno dominum dignata theatro

Abdita tantarum patefecit semina rerum:

Quis celsi convexa poli, quis limina Divûm

Sustineat versare manu: cur cornua Phoebe

Mutet, & auricomi velox vestigia fratris

Ponè premat: nunc ipsa prior contendat in ortum:

Nunc societ, dirimatque faces, medioque recedat

AEthere: corporibus quae sint elementa caducis:

Quam distet natura Deûm; quae cognita monstrent

Angelicos documenta choros: quam discrepet orbe

Angulus, & pulchro vitium secedat honesto,

Non ita iudicio Minos commissa severo

Factaq́ue fortunasque animarum & crimina discit.

Nec vitae pars ulla perit: sed tempora curis

Cuncta vacant divisa suis. quos otia perdunt,

Non credis fluxisse dies. Si praevia Solis

Nuncia purpureo Pallantias exit amictu,

Tot mundi secreta legis. Si vesper Olympum

Induat, emerito subducens lumina mundo,

Te tuus urit amor. vulgoque ereptus, & umbris

Adspicis aeternis habitatas mentibus arces.

Iamque tibi fessam firmaverat anchora puppim,

Cum titulis decorandus ades, generosaque sprevit

Privatos doctrina lares, testisque laborum

Leida fuit: cum iam trepidum gavisa Sophistam

Risit, & exactis clamavit pilea curis.

Palladij stupuere senes, attentaque Phoebi

Conticuit domus, & sancti delubra Senatus.

Tam celer ingentes explevit cursus honores.

Currus Pegasei strident, Sophiaeque curules

Approperant, gestitque novo iam vindice Pallas,

Ingenij mirata decus, tantique superbum

Pectoris officium, doctaeque exorsa iuventae.

Quare age Socraticos inter celeberrima coetus,

Scande triumphalis culmen venerabile sellae

Edita mens, proceresque inter spectanda togatos

Iura superba tene, genijs donata Sophorum

Principibus, magnis animum nunc laudibus exple

Victor, & aeternas capta tua praemia lauros.

Panduntur laudum portae, tibi buccina mugit

Pegasidum, festoque fremit tibi carmine vates,

Nec tanto dubitat plausum conferre triumpho.

Ante tuos currus doctae septem ordine divae,

Quarum barbaricas solertia despicit artes,

Incedunt, gratoque ducem sermone salutant.

Prima Palaemonios ostendens virgo labores

Ingreditur, calathisque effundit lilia plenis,

Phocaeis allata iugis. Hanc pone sequuta,

Amplificam pandens chlamydem, Facundia palmam

Explicat, & suavi solvit praeconia voce.

Mox contracta subit Ratio, quartumque Galeni

Ridet opus, tanto destructum praeside diva.

Hinc quae discreti disponit munia quanti

Ad numeros dea vota facit, Pyliamque senectam

Suppetat, & seros excurrens nomen in annos.

Quam radio totum describens gentibus orbem

Insequitur regina, tuosque expandit honores;

Et vastum laudis spacium. Tibi sidera sexto

Ordine, & astrorum designat tecta virago.

Vltima dulcisonis victori concinit hymnis.

Felix, cui tantae praeconia ferre catervae,

Et precium coeleste datur, cui docta dearum

Agmina, & Aoniae despondent vota puellae.

Nec tamen immodicus proprij iactator honoris

Aspectandus ades, generosa modestia laudem

Dissimulat, titulosque sibi mens candida demit,

Quos pudibunda capit. Non se meruisse fatetur

Quisquis adhuc nescire putat, geminosq́ue triumphos

Victor agit, quicunque suos dum perdomat hostes,

Demissâ se mente domat, lauroque togâque

Fit minor, & tumidos calcat bis victor honores.

At tu Battavicae qui surgis gloria gentis,

Emeritus mundi studijs, castrisq́ue Minervae,

Thura Deo, laudesque refer, persolve Tonanti,

Qui novus intrabis Christi delubra sacerdos,

Vota precesque tuas. Iam te coelestia poscunt,

Et sancti vates, & primae sensa loquelae,

Ipsaque Relligio. Sophiae descende theatris.

Sat mundo, terraeque datum. desueta prophanis

Vna Palaestinos mens sacrosancta prophetas

Imbibat, & magnum destillet ab aethere Christum.

Finis Heroicorvm.

Casparis Barlaei Elegiarvm Sacrarvm Lib. I.

Elegia I. De creatione mvndi.

SIdera cum terris, digestaque corpora mundi,

Claraque ter magni Numinis orsa canam.

Sat patriae, Batavisq́ue datum. sublimior ausis

Accinat authori nostra Camoena suo.

Quaeque levis toties cecinit praeconia famae,

Expendat fidei grandia verba meae.

Magne Deus, dum cuncta creas, creor ipse poëta;

Quodque creor vates, muneris omne tui est.

Tu me igitur tanto pressum sub pondere rerum

Erige, & immensum pande creator opus.

Da mihi te facilem, timidaeque illabere menti.

Ingenium nutu statque caditque tuo.

Non caneris sine te, nec fas sine numine numen

Dicere; quaeque Deum vox sonat, illa Dei est.

Principio totum tenebris immerserat orbem,

Et poterat sibimet displicuisse Chaos.

Nullus in orbe decor, non fulgens ignibus aether,

Aut spatijs dirimens secla diesque suis.

Non sua fraternis opponens vultibus ora,

Signiferi medium Luna secabat iter.

Non Helice pavidis fluctus Achivis, signabat,

Visaque tum populis Parrhasis Arctos erat.

Imbiberat terram pelagus, nec flamma, nec aêr

Seque suumque decus conspicienda dabant.

Semina naturae nox intempesta premebat,

Officio nondum tunc patefacta suo.

Condiderat tantae Genitor primordia molis.

Atque aliqua saltem parte creator erat.

Solaque materies, faciesque informis abyssi,

Nec distincta rudis Thetide Vesta fuit.

Quis mihi perpetuo currentia secula motu

Suggerat? & nullâ corpora facta manu?

Cur numeros, atomosque crepat delira vetustas?

Aut placitis turgent docta Lycea suis?

Cedant Parmenidae, veterisq́ue oracla Melissi,

Cedat Anaxogorae, Democritique furor.

Caeca stupet ratio: nec, quae nihil antè fuisse

Credimus, haec fieri nescia posse putat.

Tota stupet Natura Deum, robustaque quamvis,

Viribus in nihilo deficit aegra suis.

Ars stupet, & tantae spectans molimina dextrae

Haeret; & ipsa suas damnat egena manus.

Vna per immensum virtus diffunditur orbem,

Orditurque suum dextra creantis opus.

Namque ubi prima diem mundo concesserat Eos,

Emicuit vultu lux speciosa novo.

Non tenebrae mersere Chaos, sed clara diei

Fax fuit, & nocti dissociata suae.

Altera suspensum spatioso fornice coelum

Vidit, & aethereas, corpora vasta, domos.

Volvitur, & magno moles libratur inani,

Et distincta suis orbibus alta ruit.

Quo colitur rectore domus, fulcitur ab illo:

Quosque sibi format, possidet ipse lares.

Et licet Occiduis omnes mergantur in undis,

Tardius Occiduis quilibet exit aquis.

Non subit alternas coelestis machina mortes,

Nec variae versant ista theatra vices.

Vna manet cunctis facies, decor omnibus idem;

Et stabili pulchrum foedere perstat opus.

Tertia spumantis diffusa palatia Nerei

Adspicit, & vasti regna profunda maris.

Adspicit è medio nascentes aequore terras,

Quaeque prius latuit mersa, resurgit humus.

Ipse suas, magno quas non comprenderat alv[e]o

Oceanus vario gurgite clausit aquas.

Pars Gades, Calpenque subit, pars Caspia pulsat

Littora, pars Gothici verberat arva soli.

Ilicet AEgaeos fluctus absorpserat Helle,

Et Tanai propior mixta Propontis erat.

Pars haesit concreta gelu, supposta Bootae:

Forsitan ut Batavis sola negaret iter.

Pars Arabum terras, calidos pars alluit Indos,

Pars subit ingenti Persica regna sinu.

Nec tamen ignotos fluctus sulcaverat Argo,

Aut fragili Typhis puppe magister erat.

Nec primaeva truci livebat sanguine tellus,

Aut spatijs stabant regna dirempta suis.

Sponte sua fruges, nullis vexata colonis,

Nesciaque attriti vomeris arva dabant.

Iam coryli, &, nondum feralia signa, cupressi,

Et salices petulans exeruere caput.

Floraque purpureos pratis expandit honores,

Luxuriansque novo gramine risit ager.

Creverunt virides ventura in praemia lauri,

Palmaque Olympiacis praeripienda rotis.

Aurea per laxos radiabant lilia campos,

Nondum virginea lilia carpta manu,

Et violae, & regum signandi nomine flores;

Iamque recens factae plus rubuere rosae.

Quarta coruscanti flammas insparsit Olympo,

Et tremulae radijs emicuere faces.

Explicuit roseos lampas Phoebaeia vultus,

Et vaga spumantes exit, & intrat aquas.

Per duodena suos impellens sidera currus,

Metitur spatijs tempora fluxa suis.

Quaeque per obscurae tranquilla silentia noctis

Cornigero niteas lumine, Luna venis.

Subdidit ipse suos Veneri Cyllenius ignes,

Cessit & ingenti Martia stella Iovi.

Hunc Saturne praeis, & terris dira minatus

Ingrederis lento per tua regna gradu.

Nec minus innumeris illuxit ab ignibus aether,

Coepit & obliqua Signifer ire via.

Hîc pluvias fundebat Hyas; spirabat Orion,

Parte aliâ rabido torruit igne Canis.

Altera Hyperboreas spectabant sidera terras,

Altera in Australes versa fuere plagas.

Cuncta creatoris conformia legibus ibant,

Et sibi praescriptis quaeque stetere locis.

Quinta luce vagi verrebant aequora pisces,

Et Venus in gelidis fervere coepit aquis.

Grandia terribiles agitarunt corpora phocae,

Et pistrix spinis horruit ipsa suis?

At medium aligerae sulcabant aëra turmae,

Argutaque loquax voce strepebat avis.

Sed, nondum humanas edoctus reddere voces,

Psittacus indocili gutture cantor erat.

Sexta dies totum foetis animalibus orbem

Donat, & innumerâ pascua prole beat.

Hic quadrupes lascivit equus, spirasq́ue retorquens

Gramineo fallax delitet hydra thoro.

Lanigerique greges ibant custode remoto,

Nec Corydon timidas pastor agebat oves.

Non lupus imbelli ferus insidiatus ovili est:

Ambulat innocuo tigris & agna gradu.

Tunc mundi sublimis apex, & cura laborum

Vltima, sotq́ue operum gloria factus Homo est,

Oceani, terraeque potens moderator, & haeres;

Cui data nascentis sceptra beata soli.

Cuius ad imperium placidi tremuere leones,

Et posuere suas horrida monstra minas.

Nulla venenato nocuit cui vipera morsu,

Et scelerum nondum poena cicuta fuit.

Quaeque ferax thalamos numerosa prole bearet,

Ipsa thori consors portio facta viri est.

Fecerat ista Deus, perfectaque machina mundi est,

Et placuit vastae nobile molis opus.

Iamque opifex magno dedit intervalla labori,

Et lux inceptis septima finis erat.

Adamvs peccans. Eleg. II.

CErnite me, me degenerem spectate nepotes,

Principium miserae posteritatis ero.

Sanguinis haeredes, pariter quoq́ue criminis estis,

Atque reum quae me, vos quoque causa facit.

Cum ruerem mecum ruitis, me stante stetistis;

Vnus ego vestrûm morsq́ue salusque fui.

Viximus insontes, & vos: peccavimus, & vos:

Nec sine patre boni, nec sine patre mali.

Sic placuit pepigisse Deo. lex prima parentem,

Et sobolem simili conditione ligat.

Et potui peccare miser; voluiq́ue, quod unum

Fas erat arbitrio me potuisse meo.

Et potui non esse miser; nec velle, quod unum

Dum volui, potui qui miser esse, fui.

Libertas facit ista reum. si cogerer, essent

Tuta patrocinio crimina tanta suo.

Quid malus obtendam sceleri? tua, maxime rector,

Nota fuit menti lex veneranda meae.

Novimus & Superûm poenas, & labile coelum

Exemplum spretae relligionis erat.

Quem peccasse pudet, didicit peccasse priores,

Debuit & tantis cautior esse malis.

Sprevimus audaces magni mandata parentis,

Et potuit vetitum plus placuisse nefas.

Nec mihi simplicitas, nec causae proderit error:

Mens sapiens maior simplicitate fuit.

Credulitas scelerata mea est: & crimine in isto

Livor, in hoc species impietatis erat.

Quin mihi divinae sortis speratur imago,

Et vanâ superos ambitione sequor.

Ingrato peccare libet. cui vasta patebat

Machina, praelatum non tulit ille Deum.

Stultitia coelum petij, magnique Tonantis

Progenies coelo noluit esse minor.

Mille modi scelerum facto sociantur in uno,

Et miser haud unâ sum ratione nocens.

Femina seduxit miserum decepta maritum,

Et mulier tanti criminis orsa facit.

Auscultasse meum scelus est, thalamoque, Deoque

Debitor, illius falsus amore fui.

Suaserat Eva malum; cur non dissuaserat Adam?

Cur coniunx facti facta magistra mei est?

Cur magis illa dedit? cur tu minus abnuis Adam?

Aut minus hoc vetui, quò magis illa iubet?

Illa prior Sathanae monitis: ego credulus illi

Obsquor, & titulo deteriore eado.

Ordine peccatur, concessaque femina vitae,

Prima mihi mortis facta ministra fuit.

An tanti pomum fuit, & praelata voluptas?

Et potuit pomo vilior esse Deus?

Cur frugum rerumq́ue ferax mihi sorduit hortus?

Et gula mandenti luxuriosa fuit?

Quae concessa mihi est, vitam produxerat arbor;

Accelerant vetitae funera certa dapes.

Me natura reum poscit, coelumque, Deusque,

Et furit in nostrum conscia terra caput.

Quae placido nuper ridebant sidera vultu,

Intentant rigidas, iam truculenta, minas.

Quae tot sponte priùs fundebat munera tellus,

Vix eadem assiduo fracta labore dabit.

Incolumis qui nuper eram, iam languidus erro,

Extremumque vehet pigra senecta diem.

Quae mihi mansuetae domino parere solebant,

Turba ruunt in me, sed nocitura, ferae.

Mergor aquis, uror flammis, sublimia terrent,

Nascitur ad poenam quaelibet herba meam.

Ipsa quoque emoritur decoris coelestis imago,

Et melior nostri pars scelerata nocet.

Me tenebrae, mentemque frequens obnubilat error,

Et perijt priscus relligionis amor.

Exulat & pietas, candor, probitasq́ue, fidesq́ue,

Et subeunt animum crimina mille meum.

Peccati vexilla sequor, sum verna malorum:

Totus & imperio sordidiore regor.

Heu pudet, & tanti sceleris mihi conscia mens est,

Dumque pudet, membris tegmina quaero meis.

Quin Deus ultor adest, Nemesisq́ue fatigat euntem,

Dum fugio, tacito me pede poena premit.

Quae latebras mihi tesqua dabunt? quò noxia vertam

Lumina? quae vultus nox teget atra meos?

Cor tremit, occultusque quatit praecordia lictor,

Et mea perpetuus pectora tortor habet.

Antè oculos Styx ipsa subit, manesque profundi,

Quasque nocens potui promeruisse neces.

Praecipitat mors saeva gradum: gladioque coruscans

Arcet vivifico limine dextra reum.

Sic perij peccans, & rupto federe mundi

Irruit in sontes terra polusque duos.

Ipsaque posteritas fatis innexa parentum

Flagitio debet velle perire meo.

Elegia III. Oratio Caini occiso fratre Abele.

PEccavi, Superûm rector, primiq́ue parentis

Crimina flagitio deteriore sequor.

Imbibimus partem sceleris, veniensque propago

Hos etiam fructus impietatis amat.

Fraterno sontes maduerunt sanguine terrae,

Et nova germanus polluit arva cruor.

Dextra nocens mea facta mihi est, me me adspice sontem,

Haec manus, haec primi sica latronis erat.

Nec solum manus ista nocet, peccavit Olympus,

Et partem culpae tu quoque Numen habes.

Cur mea spectanti sordent altaria coelo?

Primitiaeque meis displicuere focis?

Cur magis hic Superis potuit, minus ille placere?

Et Deus in partes, arbiter orbis, abis?

Sors eadem genuit geminos, sors extulit una,

Debebam simili posse favore frui.

Hinc subijt gravis ira mihi, nutrixque furoris

Livor, & ultrices invaluere minae.

Addita vis sceleri est, & dum furor arma ministrat,

Ausibus ingemuit conscia terra meis.

Dicat posteritas, fratrum quoque gratia rara est,

Haec etiam mundi noxa sequentis erit.

Sensimus invidiam, venturus sentiet orbis,

Qui veniet post me, fecerit ista nepos.

Tunc quoque, qui stricto minitetur vulnera ferro,

Et madeat diro sanguine, frater erit.

Alteraque Ausonia mulier subvecta quadriga,

Per patris attonitos corpora ducet equos.

Et tenerae victrix occurrens dextra sorori,

Crudeli Latiam funere tinget humum.

Tunc quoque terribiles recoquent aconita novercae,

Et ruet in patrios saeva puella thoros.

Non hac caede furor, non hac satiabitur umbrâ,

Horrescent aliâ secla futura nece.

Culpam culpa trahet, crescent fecunda malorum

Semina, mille dabit noxia dextra reos.

Nunc mihi, quod vitae superest, fit mortis imago.

Promittit iugulo vulnera quisque meo.

Invisusque mihi, superis invisus, & orbi,

Anxius huc, illuc, & trepidanter eo.

Tolle reum, Rex summe, vel haec mihi terra dehiscat;

Diluat hoc nostrum gratia nulla nefas.

Non locus est veniae, nec sperat causa favorem,

Esse nocens credor, tu minus esse bonus.

Vota nec in ventos nil proficientia fundam.

Nil superest, praeter posse timere, mihi.

Cum cernuntur aquae, vicinaq́ue flumina, nobis

Flumina cuncta notas insidiantis habent.

Occursant silvae: silvis nocitura figura est.

Si scopulus: praeceps cum ruit ille, trema.

Iamque truces fremitu terrent immane leones,

Et mea quae laniet viscera, tigris adest.

Suspicio coelum: coelo diffidimus ipsi.

Quae repetet fratrem, vox gravis una mihi est.

Fulmina me terrent, me rauca tonitrua terrent,

Conscia terra mei signa pudoris habet.

Nunc pluviae capiti, nunc horrida grando minatur:

Saepius exanimem vel levis aura facit.

Nunc magis astrorum, nunc sum metuentior undae,

Cogit & insanus cuncta timere timor

Omnia subscribunt offensi numinis irae,

Meq́ue premente Deo, machina tota premit.

Nuper & ad tremuli trepidabam graminis umbram,

Quoque iacet frater, crimina dixit ager.

Quos dabat hic gemitus moriens, exasperat Echo:

Clamor adhuc aures personat iste meos.

Inde sub Aurora, & surgentis luce diei,

Ora cruore madens est mihi visus Abel.

Lumina cum primo defessa sopore remitto,

Haec iterum facies, haec mihi forma subit.

Crudeles somni vigilem tenuistis, & aegrum,

Quem semel aeterna nox premet atra die.

Omnia cum timeam, plus hoc fortasse timebo,

Funere laedatur ne manus ulla meo.

Conscia mens tacito praebet fomenta dolori,

Incitat & morsus poena scelusque pares.

Quid facias terror? torquet sua culpa Cainum,

Et Nemesis celeri me pede iusta premit.

Has fugiam terras, fugiam per saxa, per undas?

Terra alibi dicet, dicet & unda reum.

Sic miser, & trepidans erro, sceleratus, & exul,

Et latrocinij signa, notasq́ue gero.

Latrofui fratris, fateor, iam latro Cainus

Ipse sui, poenas exigit usque suas.

Illum dextra necat praeceps, me lentior aetas,

Suppliciumque mihi vita, diesque trahunt,

Dum superesse sinor, sinor huic superesse dolori,

Longius & vivo, longius ut moriar.

Elegia IV. Oratio Noachi ad mundum Diluvio periturum.

IMproba gens, ignara Dei, secura malorum,

Et nimium fati nescia turba tui;

Ad mea, degeneres animae, praecepta venite,

Quas scelerum ex omni parte cupido tenet.

Discite sanari, qua fas est voce moneri,

Optima virtuti proxima quaeque dies.

Dum licet, insani subeant fastidia secli,

Me duce mens aliud vestra sequatur iter.

Publicus assertor lapsam reparare salutem,

Et tantis veni pharmaca ferre malis.

Discite, quae maneant sceleratas praemia terras,

Extremumque vehat flebilis hora diem.

Crimina dum vobis, pariter discrimina surgunt,

Et socio vadunt poena, scelusque gradu.

Si peccare iuvat, fuerit punire voluptas;

Iudicis hae partes, sed tolerantis, erunt.

Lenta licet properent ad poenam numina, crescet

Irritata suâ numinis ira morâ.

Cernite, quae pando texuntur ventre carinae,

Hae tabulae Superûm signa furoris erunt.

Haec ratis, haec domus est, quam desuper imbribus aether

Perpluet, haec medijs tuta feretur aquis.

Haec est diluvio mundi pereuntis imago,

Haec eadem terrae scena natantis erit.

Nil aliud toto reliquum servabitur orbe,

Quasque vehet clausas unica puppis opes.

Qui videt hanc, discat prudens sua fata necesque,

Et causam luctus colligat inde sui.

Dividet hoc coelum vitas, & funera ligno,

Dividet haec sontes, dividet arca pios.

Distabit probitas vitijs secura profanis,

Quique bibit fraudes, mox bibet author aquas.

En Superûm laxo pandentur cardine portae,

Inque caput vestrum dira procella ruet.

Sideraque & fontes aderunt ultricibus undis,

Effundent pluvios nubila faeta sinus.

Nec sibi praescriptis subsistet finibus aequor,

Quamque [sce]lus latè, sternet & unda viam.

Irruet in populos pelagus, camposque subibunt

Flumina laxatis exspatiata vadis.

Alteraque Oceani facies erit, altera terrae,

Obruet invisam iam modo pontus humum.

Tunc aliquis thalamo pavidus properabit amator,

Obvius & subitis fluctibus ibit amor.

Dumque volet solitis flammas exstinguere flammis,

Exstinguent vetitas aequora tota faces.

Tunc aliquis celsam moechus sublatus in ulmum,

Pellicis in medîjs corpora cernet aquis.

Dumque tumescentem circumspicit undiq́ue pontum,

Ingemit exitio cuncta parata suo.

Quaque ferent oculos mendax, periurus, & exlex,

Praecipites adiget mors inopina gradus.

Ah, tenebris frustrà raptor se condet opacis,

Non locus, aut timida spes erit ulla fugae.

Quique suas tinxit crudeli vulnere dextras,

Sanguineum vasto gurgite credet onus.

Dumque videt fessis se desperare lacertis,

Occidet, & nullo subveniente natat.

Tunc, quae laeta suo meretrix porrexit amanti,

Iactabit liquido brachia lassa mari.

AEmula quid celso struitis fastigia coelo?

Haec spolium & pelagi praeda furentis erunt.

Cur picturatis fulgent aulaea columnis?

Splendidaque è solido marmore tecta nitent?

Sedibus illa suis rabies convellet aquarum,

Auseret avulsos ventus & unda lares.

Nubitis, atque vagi scelerata licentia lecti est,

Vestraque non unum gaudia crimen habent.

Cornua cur tollis dives? quid spernis egenum?

Mox simili dabitur conditione mori.

Cur lasciva, salax, petulans, improvida, deses,

Immemor, indocilis, perfida facta gula est?

Quid iuvat infami luces produxere luxu?

Distentisque fluunt ebria vina cadis?

Turgida pampineos transcendent stagna racemos,

Opplebuntque truces ora bibentis aquae.

Tunc serò similes vobis optabitis alnos.

Nec, quae vestra vehet corpora, puppis erit.

Votaque discutient, & inania verba procellae,

Et levibus tradent diripienda Notis.

Haec toties dixi: vitijs patientia victa est,

Quae fecisse pudet, dicere saepe pudet.

Languet, & indocili silet auditore magister,

Et fugit insanum spreta medela virum.

Scilicet asserui iam me, victorque pericli,

Tutus in hac, socia coniuge, lintre vehar.

Effugient nati, fugient discrimina natae.

Rarus & à tanta clade redibit homo.

His pauci tabulis, tectoq́ue vehemur in isto,

Parvaque naturae portio sospes erit.

AEquore sic facili, ventisque ferentibus utar,

Moxque iterum nobis sicca resurget humus.

Non mea detrectant placidi mandata leones,

Hic aper, hic elephas ad mea iussa venit.

Cernitis, ut lenes conscendant carbasa tauri?

Et parili vadant femina masque gradu?

Ipsa fatiscentis metuens incommoda mundi,

Ad monitus properat reptilis hydra meos.

Quaeque sibi patulo diffidit in aëre, compar

His latebris etiam tutius haeret avis.

At non illa movent stolidas praesagia mentes,

Et praefracta suum pectora marmor habent.

Omnia mox fient, fieri quae posse negatis,

Nec mea falsiloqui vox monitoris erit.

Improba gens, celeri casus circunspice mente,

Et tua vicinis subtrahe fata malis,

Ah propera, nec te venientes differ in horas.

Dum differs, sceleri das alimenta tuo.

Sit monuisse satis. nos hanc conscendimus arcem.

Fallor? an irato Numen ab axe pluit?

Elegia V. Abrahami è Chaldaea abeuntis oratio.

IBimus, & quò fata trahunt, retrahuntque sequemur:

Nec profugum tellus, vel remorantur aquae.

Chara vale Chaldaea, vale mea patria, quicquid

In patria potuit dulce fuisse, vale.

Thariades procul exul abit, properamus amici,

Quò Deus & Superûm iussa verenda vocant.

Nec via, quà ducar, nec quas ferar hospes in oras,

Exilij vel quae meta futura, scio.

Hic pater, hic tribus est, &, nomina blanda, nepotes:

Ludit & antè oculos turba propinqua meos.

Hic domus, hic veteri congestum cespite culmen:

Hic patrios colimus, numina prisca, lares.

Hic mihi vicinâ praeceps admurmurat undâ

Tigris, & Euphratis lene sonantis aquae.

Hic ager aërij mellis coelestia dona

Sufficit, & multo lacte capella tumet.

Linquimus haec, quae certa domi, non certa sequentes;

Et tamen haec eadem spes mihi certa facit.

Forsitan Assyrias Nilo mutabimus undas,

Atque alibi Euphrates, Tigris & alter erunt.

Forsan in Eoo figam tentoria mundo,

Forsan in Occiduo me manet orbe locus.

Nec fugio Boream, gelidi nec frigora Ponti,

Nec nimium nobis fervidus Auster erit:

Omne solum natale pijs. non semper ijsdem

Nubibus haeret avis, piscis inerrat aquis.

Officij parere mei est: sunt cetera coeli.

Auspicijs magni Numinis ibit Abram.

Hoc duce si tutus fuero, non ulla morabor

Damna, nec invisum pes mihi sternet iter.

Ille mihi currus, mecumque erit ille viator,

Et comes, & tantae duxque reduxque viae.

Quae mihi vox dixit: patrijs è sedibus exi,

Haec eadem dicet, quae mihi terra vacet.

Qui iubet, ut chara procul hinc à gente recedam,

Leniet ignotis barbara corda viris.

Innumerasque inter tollet mea nomina gentes,

Nec sinet aut cultus, aut sua verba mori.

Erige me non fracta Fides, da robur eunti;

Atque animo subeant altera secla meo.

Hic pereunt anni, pereunt hic regna, domusq́ue,

Vitaq́ue, quam miseri vivimus, ista vaga est.

Cessit in hospitium mundus, novus advena veni,

Vespera cum fati venerit, ibo foras.

Vita data est utenda, alibi meliore fruemur;

Patria non hic est; quaeritur illa mihi.

Non dabit hanc Babylon, non hanc dabit Assur, & Haram

Non Canaan semper, non Pharos ipsa placet.

Non satis est Bethel, nec erit mihi patria Sichem

Aut quicquid toto Sol oriente videt.

AEthereas speramus opes, speramus & arces,

Et quae non teneo sidera, vota tenent.

Quam non fessa manus, sed condidit arbiter orbis,

Ista mihi sedes, ista futura domus.

Hic vagor incertus, nunc huc, nunc avocor istuc,

Quaeque viae, vitae circulus ille meae est.

Nec tamen extorrem crimen facit, aut malus erro

Indignus patriâ cogor abire meâ.

Te sequor, ô Superûm rector, quò iusseris, ibo.

Gaudeat hoc tellus hospite, cive polus.

Elegia VI. Abrahami filium Isacum immolaturi oratio.

QVàm mea me varijs virtus exercita fatis

Intrepidâ nixum relligione probat.

Liquimus Assyrios, Chaldaeas liquimus urbes,

Et procul externo iam lare tutus ago.

Deserui patriam, nec tot charissima nobis

Pignora mandatis praevaluere Dei.

Altera nunc coelum fidei documenta reposcit,

Altera iam pietas imperat ausa mihi.

Cur Deus hoc mandas? cur non sinis esse parentem?

Cur dominum vacuâ me cupis esse domo?

Cur soboles iugulanda placet? cur funere tali,

Cur his exequijs expedit esse pium?

Mille mihi patulis errant in montibus agni,

Multaque per Syriae prata vagatur ovis.

Sunt iuga taurorum, sunt victima crebra, capellae;

Et, qui te placet, pinguior haedus adest.

Cur tua non istis fumant altaria donis?

Nec cadit antè tuos icta iuvenca focos?

Cur potius nostro das argumenta dolori,

Et repetis vitae gaudia sola meae?

Cur lex naturae contraria legibus ista est?

In iugulum nati cur ruet ipse pater?

An mihi peccanti vindex irasceris aether?

Vtque luam culpam criminis, ista iubes?

An aliquis superos, vel me malus abstulit error,

Et vana legis credulitate fruor?

An Abrahae tentanda fides, totiesq́ue probatum

Robur, & obsequijs officiosus amor?

An, quod velle potest, iustè voluisse putabo

Numen, & hoc facti regula velle mei est?

An mea vis seri repetant exempla nepotes?

Et pater invictae relligionis ero?

Quicquid erit, tua, magne Deus, mandata capessam.

Haec est servitio dextra parata tuo.

Hic puer est, haec ista strues, bustumque, rogusque,

Hic locus, hoc soboles hostia monte cadet,

Stringimus, & nati iugulo sic abdimus ensem.

Heu nimium cur es tarda reperta manus?

Si pater appellor, mihi cur mactaberis Isaac?

Et cur, si placeas victima, sospes eris?

Cum genitrix effoeta subit, mihi dextera languet,

Cum subit obsequij gloria, dextra ferit.

Si pereas, perit Abramidum sperata propago;

Ni pereas, fidei laus violata meae est.

Si iugulem, non te, fili, praesumar amasse.

Ni iugulem, minus, heu, credar amasse Deum.

Suadet amor, dissuadet amor natiq́ue Deique;

Spes tamen & curas, & fugat una metus.

Spes superat, superat grandis fiducia coepti,

Et quae non cernit, credit adesse fides.

Tu praestare Deus poteris promissa clienti,

Tu facies verbis pondus inesse tuis.

Tu cineres animare pios, tu reddere vitam,

Seculae tu soboli reddere rapta potes.

Quin mihi progenies busto nascetur ab ipso,

Et fuerant vitae quae bona, mortis erunt.

Vidimus hanc sobolem, te solùm dante, Creator,

Reddimus hanc iterum, te repetente, tibi.

Illa tuum munus, tuus est labor, accipe donum,

Primitiasque mei rursus amoris habe.

At tu nate, meae vires, mea sola voluptas,

Delicium patriae, subsidiumque domus,

Exue sollicitas, num sit mihi victima, curas;

Autorem solum res habet ista Deum.

Ille potest longe positum spectare futurum,

Et certum dubijs casibus urget iter.

Illius antè oculos, quae non sunt, esse videntur,

Ille diem medijs fenerat è tenebris.

Quam memini, tunc cum reges & castra fugarem,

Auxiliatrices accelerasse manus.

Quam memini Pharium mihi conciliasse tyrannum,

Cum coniunx thalamo reddita Sara meo est.

Quam memini nostrâ suspensam gente salutem,

Foederaque in populos continuanda meos.

Quare age nostra truces iam nunc manus imbuat aras,

Et pater in foetus saeviat ipse suos.

Aut sua, qui dederat, mandata refinget Olympus,

Aut iterum, fili, mox redivivus eris.

Oratio Iosephi ad uxorem Potipharis. Eleg. VII.

QVid malesana meos princeps exposcis amores

Femina? quid vetitas expetis aegra faces?

Exigis officium? scelerum mandata retracta.

Obsequium tanti criminis odit amor.

Vis famulum? meliora iube: vis esse ministrum?

Servitij ne sit pars scelerata mei.

Debetur mens casta Deo, pietasq́ue petitis

Abnuit, & faedas respuit illa preces.

Hanc dum sector amans, dominam detestor amantem.

Alteriusque faces discutit alter amor.

Hospitij sum verna tui: sic credar adulter,

Nec thalami custos, sed violator ero.

Non ego, si tellus careat rectore, vel aether;

Negligat aut tantum terra, polusque nefas:

Tam grandis reus esse mali speremque, velimque,

Aut fidei violem iura, decusq́ue meae.

Non velit hoc Potiphar: nec faedis improbus ausis,

Vt placeam dominae, displiceam domino.

Quem premit ille thorum, pudor est conscendere servum.

Nec paritur socios nupta pudica viros.

Tristia si subeant vacui fastidia lecti,

Quae mihi Sponsa fidem libera iuret, erit.

Foeta puellarum Pharos est, fecundaque Nili

Ostia, virgineos quae peperere sinus.

Hîc castas adamare licet; tibi crimine iungar,

Et precium sceleri perfidus addet amor.

Improba quid iuvenem, quid me lasciva lacessis?

Egelidum prorsus me tua flamma facit.

Qui te acuit Veneris furor, in me totus hebescit.

Petraque sum, quo tu mollis ab igne liques.

Ac velut adversis scopulus non frangitur Euris,

Surduit ad voces mens generosa tuas.

Cur aliena meis coniux amplexibus haeres?

Longius amplexu me facis ire tuo.

Basia si speras, referam suspiria moestus,

Excipiet noster gaudia vestra dolor.

Brachia tu stringis, mihi virtus brachia solvit.

Nec mea respondent ausibus ausa tuis.

Non mihi caesaries, non compti lege capilli,

Collaque, non facies, non placet ille decor.

Dissuadent haec ipsa nefas. formosior esse

Dum cupis, impuro turpis amore mihi es.

Dum subeunt vultus, vultus subit ecce creator,

Et timidum tanti numinis horror habet.

Coniugis omne decus solo censetur honesto,

Nec, nisi quae casta est femina, pulchra nitet.

Rideat, & nostris insultet vocibus aula,

Et dominae spretos exprobret illa sinus.

Gens secura Dei scelerum dispendia spernit,

Et pietas isto iudice victa cadit.

Me Deus, & patrum veneranda exempla meorum,

Invictaeque movet relligionis amor.

Ite Dionaei legum post sacra catelli,

Cedite Acidalij turba profana chori.

Tu quoque, tu nostrum mulier contingere corpus

Desine, nec lachrymas, nec superadde minas.

Non flector lachrymis, nec amantum cedo querelis,

Cur? speciem lachrymae decipientis habent.

Quin potius restingue feros ploratibus ignes,

Istaq́ue flagitium diluat unda tuum.

Nec promissa moror, nec quae mihi saeva minaris:

Sis mala, sis facilis, luxuriosa noces.

Conscia mens proprij nutrit fomenta doloris,

Poenaque peccatis it comes illa suis.

Luxuries, praedulce malum, blanditur & angit:

Quemque iocis reficit blanda, severa necat.

Non hoc, non magno narrabis fama Iacobo,

Audiet aut nati facta nefanda sui.

Sufficiat lasciva Thamar; non alter avitae

Gentis, & Isacidum stirpis adulter ero.

Non ego debebo Pharijs ludibria terris

Improbus, aut faciet me mea culpa reum.

Te redamem? subeam potius ferale sepulchrum,

Membraque dem rapidis dilaceranda rotis.

Te redamem? tunc cum fontes remeabit ad ipsos

Nilus, ero propriae servus amator herae.

Instat amans mulier, sequitur, trahit, urget, inhaeret;

Excipit & longas vis rabiesque preces.

In vitum quid iniqua trahis? cape pallia, non me:

Istaque servati signa pudoris habe.

Oratio Iosephi fratres in Aegypto agnoscentis. Eleg. VIII.

ILle ego sum nuper patrijs extorris Iöseph

Sedibus, & nostrae portio spreta domus.

Ille ego sum vestro frater de sanguine, quem rex

Imperio latè vult dare iura suo.

Cura patris nocuit puero, patrique placere

Cui nocuit, curae plus fuit ille Deo.

Extulit huius amor, quem fratrum presserat ira;

Vna salus vobis displicuisse fuit.

Quàm mea dissimili se iudice caussa tuetur:

Quam distant studijs terra, Deusque suis.

Vos mea, vos rigidis strinxistis brachia vinclis,

Ille meum claro cinxit honore caput.

Quae Pelusiacis fecistis serva colonis,

Reddidit illa mihi libera colla Deus.

Non hic caeca suos iactet Rhamnusia vultus,

Aut rotat instabiles ficta puella vices.

Casus abest, nec sors venturi incerta vagatur,

Aut hominum nullis finibus errat opus.

Dirigit haec, totum nutu qui temperat orbem,

Rector, & occulto numine corda movet.

Ac veluti tacitis subterlabentia terris

Flumina, coeca quidem, sed tamen apta, fluunt:

Permeat ad fixos Superûm sapientia fines,

Quaeque latent, magnâ cum ratione facit.

Illa nefas, scelerumque vias vestigat, & ortus,

Quò ruat, & quantum possit iniqua manus.

Iam vitio sapiens laxat, iam stringit habenas:

Quaeque vetat, fieri provida saepè sinit.

Impedit, & prohibet: poenas infligit & aufert:

Dura malis, precibus flexilis, aequa bonis.

Inclusi spatijs frendent sceleratus & exlex,

Nec se posse dolent, quae voluisse queunt.

Cernite me, variae exemplum memorabile sortis,

Cernite me, vitae cernite fata meae.

Qui modò pauper eram, regum palatia scando:

Quem puduit fratrem dicere, sceptra colunt.

Quem modò captivum mulier lasciva tenebat,

Emicat, & decori redditus ille suo est.

Dum furit improbitas, dum fratrum gratia rara est,

Nostra per augustum gloria tendit iter.

Me beat exilium, me vestra opprobria tollunt,

Et meus è turpi carcere crevit honos.

Heu lachrymor, fratres, & conscia pectora cernens,

Inijciam timidis pectora pectoribus.

Oscula defigam trepidis, sed blandula, labris:

Non alius vestri criminis ultor ero.

Quos gerimus, vobis etiam debentur honores,

Pars etiam vestrae nostra salutis erit.

Sumite congestis Cerealia munera saccis,

Isacidumque meo vivat amore domus.

Ne pereant tanti miseranda morte nepotes,

Praevius haec adij regna beata nepos.

Vos titulos, natique vices narrate Iacobo,

Decrepitumque levent nuncia laeta senem.

Nos genitor fecit miseros, sed fecit amando.

Nos rapti miserum fecimus esse patrem.

Nunc amor ille mihi, nunc sors adversa parenti,

Nunc vobis in me prosuit esse malis.

Oratio Iephtae filiam immolaturi. Elegia IX.

CVr victor mea nata vocor? cur vincitur Ammon?

Si tua sunt laudi funera iuncta meae.

Inclyta quae patrios investit laurea crines,

Haec eadem fati nuncia facta tui est.

Quos meruit plausus, meruit quos dextra triumphos,

Dedecorat voti prodiga lingua sui.

Castra foris sunt salva mihi, milesque, ducesq́ue,

Vnica non sospes tu mihi nata domi es.

Quam mihi blanda Duci peperit fortuna salutem,

Eripuit misero vox malesana patri.

Nunc hostes periere mei, plus tu hostibus una es:

Dumque peris, tecum victor & ipse perit.

Vincimur imbelles ambo, qui vicimus armis:

Ammonios gladius, te mea vota necant.

Vota necant, sed stulta; necant improvida. nec cum

Stulta sient, ausim facta negasse Deo.

Cur aliquid dixi? cur lumina noxia feci?

Et victrix titulos polluit hora meos?

Teque, Deumque inter dubius decernere cogor;

Impius, an cupiam perfidus esse pater.

Si peragam promissa; meis mactabere iussis:

Et dilecta mihi victima nata cades.

Si Domino promissa negem: periurus habebor.

Et repetent nostram numina laesa fidem.

Altera lex sobolem, commendat & altera votum:

Et geminâ pietas lege, quod odit, amat.

Te mactasse odij est, te non mactasse favoris;

Hîc illic species relligionis inest.

Lex sobolem mactare vetat: sed vota reposcit:

Sic premit ambiguus pectora nostra dolor.

Irrita vis faciam, quae vovi nescius? at me

Facta, licet temerè, solvere vota decet.

Irrita vis faciam, quia vovi turpia? multò

Turpius est Domino vota negasse suo.

Si natam mactare nefas, cur busta, rogumq́ue

Thariades nato conficit ipse suo?

Iusserat omnipotens: sed me quoque reddere vota

Iussit, & haec magno vota probata Deo.

Illius obsequium sero celebrabitur aevo:

Nunc etiam mundo nostra probanda fides.

Quod vovi scelus esse scio: sed vovimus illud,

Vovimus, & voto nulla medela meo est.

Dum miser, atque orbus vivo, mea vita scelesta est:

Dumque scelus praesto, sum magis ipse miser.

Quod facio, patior facinus: caedensque trucidor:

Mortua tu, Iephtes hostia viva cadam.

O utinam, tunc cum bello succumberet Ammon,

Hostili genitor caesus ab ense forem.

Non iam barbarici spectator funeris essem,

Ingemeretque meis flebilis ara malis.

Nec, si me reducem mersissent tartara patrem,

Stultitiae lueres praemia dira meae.

Phoebe tuos, vestros abscondite sidera vultus,

Nec videat foedas lux speciosa neces.

Ite procul famulae, satis est spectare parentem,

Solus ego tanti funeris author ero.

Da veniam Iudaea mihi; patriaeq́ue, tibique,

Hoc etiam constat tuta cruore salus.

Quid genitrix irata doles? tibi debeat illa,

Debebit patri plus tamen illa suo.

Nata tua est? magis illa mea est. ego perdere possum,

Qui genui, nostri filia iuris erit.

Si renuas, me periurum amplexare maritum:

Si renuas, facies me magis esse reum.

Epistola Ammonis ad Thamaram sororem. Elegia X.

SAEpius haec scribo, nec sum tibi femina tanti,

Vt mihi rescribas, plus minus ipsa faves.

Quo titulo scribas, placeam quo nomine frater,

Non moror, hoc unum, te redamasse, moror.

Quò germana magis fugis, hoc plus diligit Ammon,

Accendunt vetitae pectora nostra faces.

Vror, at occulto stimulum tu subdis amori,

Votaque dum spernis, plus voluisse facis.

Te facilem simula, potero te segnis amare:

Difficilis cum sis, cogor amare magis.

Nam licet infestis percussa bipennibus ilex

Perstet, ad extremum saepius icta ruit.

Tu quoque, dura licet. poteris prece dura moveri,

Et cupies sorti condoluisse meae.

Non formosa tibi es, nobis decor iste creatur;

Forma tua est, soli cernitur illa mihi.

Pulchra soror fueris, vultus vilescit imago,

Ni liceat vultu, luminibusque frui.

Alterius dos ista viri est: plus fulget amando,

Et decus in thalamis exerit illa suum.

Quos solers natura tibi formavit ocellos,

Non dominae, verum lusus amantis erunt.

Quaeque tibi frons est, nostro festiva furori

Annuit, éque tuo corpore vita redit.

Quae debes alijs, fratri invidisse scelestum,

Da mihi, da formae gaudia prima tuae.

Elige, si cupias, iuvenem de gente tuorum,

Non tibi, qui Thamaram sic amet, ullus erit.

In facie pallor, macies in corpore toto est,

Inque dies te dum depereo, pereo.

Genua labant, crebrisque madent ploratibus ora,

Nec mihi nox vultus subtrahit atra tuos.

Membra mihi querulo recubant exanguia lecto,

Hoc unum credor sanus, amare queo.

Redde precor vitam, vel si mihi reddere non vis,

Per populos lethi causa ferere mei.

Tunc tibi, sed serò, tot verba, precesq́ue subibunt,

Et lachrymae, & fratris tristia fata tui.

Tunc aliquis dicet, iacet hic despectus amator,

Causa soror miseri funeris una fuit.

Ante tuos mea tunc oculos versabitur umbra,

Nec tibi tranquillae noxque diesque fluent.

Si tibi virginitas curae est; quot sorduit illa

Matribus, haec poterit cura nocere tibi.

Si fratris te terret amor, vetitiq́ue Hymenaei:

Non aliter frater, quam peregrinus amat.

Eripe fraternum mihi nomen, & altera finge

Nomina; saepe sibi somnia fingit amor.

Quos horret natura thoros, invidit amanti.

Nec tibi quae genitrix, haec fuit una mihi.

Est pater ambobus non alter, at altera mater.

Hoc ergò poteris non soror esse modo.

Quae vetuit nostros lex inviolabilis ignes,

Dat veniam iussis saepius illa suis.

Callida magnanimum quondam Thamar arsit Iüdam,

Et tamen hic illi tunc socer, illa nurus.

Ipse pater thalamos Vriae conscendit adulter,

Cur mea, cur iuvenum crimina tanta putas?

Haut puduit Lothum natarum amplexibus abdi,

Affinis tali non mea culpa malo est.

Regia res scelus est; levius peccare putatur,

Augusto quisquis sanguine natus erit.

Scilicet haec teneram comitantur fata iuventam,

Nec possum flammis non caluisse meis.

Cogor in obsequium Veneris, te cogor amare,

Imperat arbitrio tuq́ue, furorque meo.

Si formosa fores minus, en, minus Ammon amarem,

Audacem vultus me facit esse tuus.

Audacem faciunt gressus, & eburnea colla,

Quaeq́ue meo cupiam membra iacere thoro.

Vidimus Hebraeas, sed non placet ulla, puellas.

Femina prae Thamara sordida quaeque mihi est.

Aut mihi te cupiet iungi fortuna, vel artem

In vultus frustra contulit illa tuos.

Da breve saevitiae spatium, lenire furorem,

Sola potes, nostri sola medela mali es:

Non decet invitae fieri, quod dulce volenti est.

Armatas fugiunt oscula blanda preces.

Si fratrem redamas, pergam te frater amare,

Si renuas, forsan peior amator ero.

Quod nequeo precibus, docto tentabimus astu,

Crede soror, valde est ingeniosus amor.

Et licet incuses, fuerisque irata minanti,

Nil moror, in tanto crimine fructus adest.

Damna libens patiar. nostras veniemus ad artes,

Iratâ satis est posse sorore frui.

Responsio Thamarae ad Ammonis epistolam. Elegia XI.

HAEc tibi rescribo, quamvis diversa petenti:

Crimine te nolo demeruisse meo.

Te possum redamare soror, sed dispare lecto:

Consortem thalami te redamare nefas.

Scire cupis causam? titulo tibi denegor uno.

Sum soror; hoc caream nomine, amare velim.

Sim tibi difficilis; talem nunc expedit esse,

Argue morosam; dum tibi casta vocer.

Si tibi forma placet Thamarae, si vultus & ora,

Cur haec flagitio vis temerare tuo?

Tolle decus famae, perijt vultusque colorque,

Nulla est amissae forma pudicitiae.

Pulchra tibi videor, quam vellem foeda viderer,

Quam vellem arbitrij res foret ista mei.

Pulchra tibi videor. pulchrâ tu disce carere,

Quae tanto constant crimine pulchra, nocent.

Cum subeunt animum temeraria vota petentis,

Ingenuae nobis erubuere genae.

Coniugium, thalamiq́ue fidem, non improba posco

Foedera, nulla tibi basia lena dabo.

Me pudor absterret timidam, te terreat idem.

Convenit ille mihi, convenit ille tibi.

Heu meminisse pudet, factiq́ue in imagine pecco,

Et rea fit tanti mens memor ipsa mali.

Non mihi tu frater, non crederis amplius Ammon,

Nec mihi qui pater est, debuit esse tibi.

Quae non Davidicis infers opprobria tectis,

Quàm tua tot proavûm crimina sceptra luent.

Et tamen haec coeptis praefers exempla profanis,

Istaque peccato quaeritur ansa tuo.

Qui te morbus habet miserum, febrisque calorq́ue,

Astuti fraudes forsan amantis erunt.

Aut tibi si veri dissolvunt membra dolores,

Iste nocens poterit sic perijsse dolor.

Non scelus est aegrum proprio iacuisse cubili,

At scelus est thalamo te iacuisse meo.

Non hic blanda quies fessis irrepat ocellis,

Praebeat aut placidas nox scelerata moras.

Ipsa suos à me vertant ultricia vultus

Sidera, & attonitos Cynthia flectat equos.

Virginitas intacta mihi est, totoque Sione

Illaesâ colitur virginitate Thamar.

Praestat ut alterius flagres sine crimine flammis,

Quàm ruat infando noster amore pudor.

Sit mea virginitas ignoti praeda latronis,

Solabor casu deteriore malum.

Tu rapere innuptae cupias, fraterque sorori?

Et scelus incestu conduplicare tuum?

Improbe amor, quo non mortalia pectora cogis?

Nec tamen haec eadem pectora cogit amor.

Dum tibi vim simulas, dum cogi dicis amantem,

Praetextum vitio quaeris; amare cupis.

Ista licet teneras depascat flamma medullas,

Obruere hanc sola relligione potes.

Aut canibus sectare feras, venabula torque,

Aut procul à Thamara rus geniale cole.

Colla doma spumantis equi, frenabis amorem,

Officijque tui pars erit iste labor.

Otia dum captas, scelerata negotia tractas,

Quodque velis, superest, praeter amare, nihil.

Si tibi non parcis, patri, generique, mihique,

Flagitij vindex Absalon unus erit.

Tu mihi si fraudes, si perfida vincula nectis,

Excipiet fraudes, forsitan ille tuos.

Non fallax tu solus eris, scit fallere & ille,

Materiemque dolis dat dolus ipse novis.

Intereà, quam frater amas, te casta monebit,

Ne Thamaram posthac frater & Ammon ames.

Iobi querelae. Elegia XII.

MVlta diuque tuli: tandem patientia victa est:

Et labat innumeris mens mea pressa malis.

Culpa minor noxâ est, graviores crimine poenae,

Pluraque, quam potui promeruisse, fero.

Nil mihi iam reliquum tellus facit, omnium egenus

Mitia quae fuerant, aspera fata queror.

Cuncta mihi dederat coelum, iam cuncta reposcit,

Et dolet hoc: donis tot potuisse frui.

Plus miser est, quisquis vixit sine labe beatus,

Nec, nisi quae fluxit prospera, vita mala est.

Hac mercede Deo longos servivimus annos?

Esset ut exitij causa, fuisse pium?

Et mihi simplicitas nocuit, candorq́ue, fidesq́ue?

An scelus audenti gratia maior erit?

Proderit esse malis, quam sic coluisse Tonantem.

Ah, piget intactas caedibus esse manus.

Si latro, si raptor fuerim, placabitur aether.

Integra si fuerit mens mihi, poena subit.

Et potius mendax, potius laudabor adulter,

Si minus à culta relligione probor.

Cur toties sacras humilis prosternor ad aras?

Inque meis fumat pinguior agna focis?

Si pietas gravis ista mihi est. peccemus inulti,

Impietas coelo iudice tuta viget.

Bella gerunt Arabes, &, gens inimica, Sabaei,

Et spolium de me quilibet hostis habet.

Assur adest, raptorque meos populare penates

Venit, & immisso milite vastat agros.

Mille mihi nuper tondebant prata capellae,

Plenaque tardigradis pascua bobus erant.

Ingemuere meo centum sub vomere tauri,

Lanigerique gregis copia magna fuit.

Vndique triticeae complebant horrea messes,

Et latices tellus officiosa dabat.

Ad mea veloces properabant iussa ministri,

Hic agili dextra promptior, ille pede.

Sidonioq́ue mihi redolebant murice vestes,

Tinxerat & nostras purpura rara togas.

Turba salutantum foribus fervebat in ipsis,

Ibat in Eoas didita fama plagas.

Omnia qui tenui, non hoc superesse fatebor,

Vt possim sanus dicere, dives eram.

Non bos in stabulis, non taurus mugit in agris,

Nulla mihi tremulo gutture balat ovis.

Et pariter pueri, pariter periere puellae,

Et superest tanta è posteritate nihil.

Despiciunt dominum famuli, famulaeq́ue, miserque,

Tot careo, potui quot satur esse, bonis.

Afflictum fugiunt omnes, nec noscor ab illis,

Tempore qui fuerant candidiore mei.

Nudus, inopsque vagor, sine nomine, tegmine, cultu,

Et scabies toto corpore foeda riget.

Membraque liventi sordent languentia tabo,

Nec satis est uno me perijsse modo.

Deseror amissis opibus, soboleque, domoque,

Coniuge, quae nobis omnia sola fuit.

Conspirant in me tellus, Acheronque, polusque,

Viscera nostra, meae diripiuntur opes.

Improba nunc Eliphas loquitur, nunc frendet Eliu,

Et Baldad fatis asperat ora meis.

Ipsa thori coniunx, &, nomina blanda, nepotes

Vltimus accedunt ad mea damna dolor.

Numen ubi est? ubi sunt Superi? contendere possum.

Ingentis speciem sors mea iuris habet.

Vive pius, patiere tamen; cole sacra, colentem

Sors tamen in lachrymas invidiosa trahit.

Quod si fata bonos vexant, magis aequa profanis,

Penè loquar, nullum dicere iura Deum.

Ista manus poenas, haec ponderet altera culpas,

Dissimilis culpae poena futura meae est.

Et loquar hoc: tantaene animis coelestibus irae?

Vt cupiant uni bella parare viro?

Egregiam verò laudem, & spolia ampla reportent,

Si luteas feriant fulmina celsa domos.

Stringitur in teneras gravior censura columbas,

Et facilè innocuum vastat ovile lupus.

Perdere me facile est, si sit nocuisse voluptas,

Et quae me fecit, tollere dextra potest.

Vt stipulae Boreas, folijs irascitur Eurus,

Irruit in nostrum numinis ira caput.

At facies, at dextra tua est, quae sanguine livet:

Dedecoris partem, magne creator, habes.

Sunt tua, quae foedâ sordent mihi, corpora, crustâ:

Aut mihi dic, quanam sim tibi lege reus.

Crimina dic, dic quaeso meae deliria vitae.

Quod scelus est, vel quo sum tibi teste nocens?

Cur premis insontem? cur non placaris amico?

Cur tua sunt nostris lumina clausa malis.

Tu scelerum formas, numerosque expendis ad unguem,

Et potis es gressus, & numerare pedes.

Cur mihi perpetuâ involvis caligine luces?

Et Stygios vivum cogis adire lacus?

Vita vices morientis habet, tumuloque superstes

Claudor, & exstincti sum levis umbra rogi.

Quo pede per terras, gradior Phlegethonta per ipsum,

Deficit ad funus praefica sola meum.

Cruda renascentes praebent alimenta querelae,

Et reliquum vitae nox tegit una diem.

Haec si non merui, mihi cur succenset Olympus?

Si merui, causam vindicet ille suam.

Heu coeli terraeque pudor: vixisse perisse est,

Totaque supplicio vita parata meo est.

Quis mea praeteritis expunget tempora fastis?

Atque istum poterit surripuisse diem,

Quo me fatales genitrix produxit in auras,

Primaque principium funeris hora fuit.

Non erat, ut tantae lux haec praenuncia cladis,

Flammiferis populos irradiaret equis.

Hanc chaos antiquum coecis mersisse tenebris

Debuit, & foedum detinuisse Nihil.

Cur qua sum genitus; non sum detentus in alvo?

Quaeque domus, tumulus non fuit illa mihi?

Cur me laeta sinu mater, cur fovit in ulnis?

Hoc ipso poteram tunc perijsse sinu.

Brachia quae toties puero supposta fuere,

Haec artus poterant dilacerasse meos.

Oscula cur fixit? cur lumina blandula dixit?

Lumina tot lachrymis, tot miseranda malis.

O utinam tunc cum tenerae per colla parentis

Reptabam, collo pondera lapsa forent.

Non ego iam longo traherem suspiria luctu,

Nec quererer miseros lentius ire dies.

Nec mihi quaerenti facilis solatia somni,

Turbaret noctes cura, dolorque graves.

Saepè dolens inopes, atque ora famelica pavi,

Pauperiesque mea saepè levata manu est.

Me vidui coluere lares, ego pronior illos

Solatus studijs, alloquioque fui.

Non amor argenti, nec habendi saeva cupido

Subdidit infami pectora nostra iugo.

Hoc studui: sacros opibus non tradere mores,

Totq́ue Dei donis auctior, esse bonus.

Ad mea cum fessus properaret tecta viator,

Hospitis officijs obsequiosus eram.

Obijce, qui poteris, falsae periuria linguae,

Nostra fuit laudis lingua ministra tuae.

Exige, qui poteris, servilis praemia dextrae,

Iratum credam iustius esse Deum.

Tu quoque laese pudor, si laesimus, exige poenas,

Foedera si thalami nos solüisse putas.

Has Iobum meruisse vices dixistis amici.

Dicitis: in culpas area lata patet.

Causa mea est melior: nec enim tam dira peregi,

Aut par delicto est numinis ira meo.

Oratio Danielis in lacum leonum detrusi. Eleg. XIII.

MAgne maris, coelique Deus, dum vota supersunt,

Excipe, quos querulo fundimus ore, sonos.

Neve precor tanti regis subscribe furori,

Sit satis Assyrij Principis ira mihi.

Tu Deus Isacidum toties pro gente stetisti,

Cum Pharios ultrix mergeret unda duces.

Tota tibi patuit Canaan, concessit Idume,

Quotque aderant, hostes tot cecidere tui.

Saepè ferox petijt Iessaeum Saulus alumnum,

Saepius ille tuo numine tutus erat.

Ingreditur medios pietas secura per ignes,

Nec poterant flammae, vel nocuisse faces.

Te cecinere viri: rabidâque intacta favillâ

Tunc fuit in laudes lingua diserta tuas.

Respice me, famuliq́ue tui miserere creator:

Subveniant fatis altera fata meis.

Quam ferus est Assur, tam sis mihi mitior illo,

Perdere quem vellet, ne perijsse velis.

Orat opem Daniel, vastum demissus in antrum,

Et media veluti de Styge verba facit.

Vndiq́ue me Libyci terrent immane leones,

Et tot Marmarici monstra stupenda soli.

Iam timeo rictus, & murmura saeva ferarum,

Lumina sunt oculis ista tremenda meis.

Terribilesque iubas, atque ora famelica cerno,

Quaeq́ue rigent toto spuma, cruorque specu.

Iam metuo villos, & tentae verbera caudae,

Quaeque meo recubant barbara membra thoro.

Hîc mihi terrificis aliquis rugitibus instat,

Hîc alius tunicâ contegit ora meâ.

Ille truces capiti dentes, hic admovet ungues,

Lambit & imbelles horrida lingua manus.

Cum subeunt pugnae, cum bella immania surgunt,

Quam metuo, ne mox dilacerandus agar.

Nec mihi tuta quies: omnes vigilamus in horas,

Et placidus tenero corpore somnus abest.

Atque ego dum nequeo, laetor dormire leones,

Et recreat miserum, tunc timuisse minus.

Vivimus hos inter comites: hac vivimus aula:

Istaq́ue supplicio scena parata meo est.

Sanguine cuncta madent: & squallent limina tabo.

Quaeque famem nequeant ossa domare iacent.

Tu Deus indomitis compesce leonibus iras,

Ingentesque tuo numine frange minas.

Tu loquere: & rabies stomachi sedata fatiscet,

Induet & mores bellua iussa novos.

Non fortuna reum, non sors facit illa nocentem,

Ista tuus fidei praemia cultor habet.

Non ego fallacis colui ludibria Beli,

Nec stolida supplex cum Babylone fui.

Sprevi ligna Deos, & inania nomina mystas,

Nec reor in saxis numen inesse tuum.

Omnia qui condis, non es pars condita rerum,

Artificique suo tam rude distat opus.

Quem nec terra patens, nec machina claudit Olympi,

Non faber angusto claudat in aere, Deum.

Lumina cur venerer caecis damnata tenebris?

Exanimesque pedes, & sine mente caput?

Cur aures venerer? non est vigor auribus ullus:

Nec capit humanas machina tanta preces.

Os vidi, sed voce carens: sine robore nervos,

Nec rigidae motus dant documenta manus.

Stat super excelsum moles erecta colossum,

Stat lapis, & cultus non capit ipse suos.

Hanc gentes, populiq́ue furor malesanus adorat,

Et demens tangi credit amore sui.

Regia maiestas vetitis advolvitur aris,

Et scelus exemplo splendidiore probat.

Gensque sacerdotum paribus se polluit ausis,

Hosque habet auctores fabula ficta suos.

At non ista meae placuit vesania menti,

Nec lapidi dixi: tu mihi numen eris.

Frangere quod possum, vel saevis urere flammis,

Cur ego, cur pietas officiosa colas?

Nec coluisse libet squamosi colla Draconis,

Cur? potuit nostris occubuisse dolis.

Et iam strata iacent medijs immania templis

Corpora, disrupto bellua ventre patet.

Sic gemini periere Dei. iam ringitur Assur,

Et veteri excussus relligione dolet.

Et dolet insana vacuus mercede sacerdos,

Solamenq́ue mali funera nostra putat.

At tu praesidium misero es, tu sola salutis

Anchora, promissi tu memor usque tui es.

Sunt mihi propitij, sed te mandante, leones,

Ludit & antè meos effera turba pedes.

Africa terribiles mansuetior exuit iras,

Et soboles terrae degener ista suae est.

Sic ubi se nondum vitijs involverat orbis,

Credibile est aestus detumuisse feros.

Et mihi nescio quis peregrè pulmenta ministrat,

Et recreant subitae corpora fracta dapes.

Ite procul cutae? vati famulatur Olympus,

Nec, qui non possunt non nocuisse, nocent.

Elegia XIV. Iuditha è castris Assyriorum redux, interfecto Holoferne.

VIcimus, atque uno patriam defendimus ictu,

Istaque Iudithae gloria, nulla viri est.

Vicimus, & tanti, Cives, dux femina facti,

Materies doctae posteritatis ero.

En caput, en dirâ vultus cervice recisos;

Haec sunt militiae prima trophaea meae.

Haec mihi victrici pars cessit, at altera castris:

Dividit Assyrium dextera nostra ducem.

Hoc munus ferale damus. cape patria sacrum:

Plus tibi, quam caesi Principis ora, damus.

Hoc precio victas iterum mercabimur urbes,

Hoc spolium trepidis hostibus horror erit.

Ite viri, properate duces, cape tela iuventus,

Excipiant ausus praelia vestra meos.

Nec iam terribilis faciem spectate tyranni;

Non poterunt veteres plus nocuisse minae.

Cernitis, ut tumeant hesterno inflata Lyaeo

Lumina? adhuc tepido Bacchus in ore natat.

Cernitis adspersos nocturnâ caede capillos?

His mihi correptus Barbarus iste fuit.

Quae sitijt nostrum rabies vesana cruorem,

Pocla suo moriens sanguine plena bibit.

Callida me volui capiti promittere diro,

Pollicitisque meis ingeniosa fui.

Basia dum quaerit, stricto persolvimus ense.

Quam sunt concubitus aspera fata mei.

Quot miser à nostris speraverat oscula labris,

Vulnera tot validae certa dedere manus.

Quiq́ue meo caluit modo vespertinus amore,

Iam calet, atque suo membra cruore fovet.

Arsit amans, nos flagrantes restinximus ignes,

Quaeque caput, pariter sustulit ira faces.

Dum mihi philtra parat, mihi dum proponat amator,

Funus amatori femina saeva paro.

Esset ut officij merces celeberrima tanti,

Et veniens, abiens, hospes & hostis eram.

Quemque thorum mecum Princeps pressisset iniquus,

Solus, & infelix, exanimisq́ue premit.

Ακέφαλος medijs Venerem iam quaerat in umbris,

Atque aliquam ex imis manibus Assur amet.

Non mihi Manassis subiere oblivia chari;

Dum putor Eunucho sordida, casta fui.

Nec precio venalis eram, nec veste, nec auro:

Et tamen haec probitas dissimulanda fuit.

Integra fama mihi est, vici sine crimine Medum,

Nec laesi titulos ille pudoris habet.

Peccassem fateor, si delinita fuissem;

Nunc volui verbis pondus abesse meis.

At corpus scelere intactum, pectusq́ue pudicum

Cum mihi servarim, perdere verba leve est.

Peccavi mentita? fui mentita tyranno:

Hoc dudum Phariae me docuere nurus.

Cui nocui mentita? Duci, servavimus urbem;

Haec bona sunt dubijs anteferenda malis.

Patria salva mihi est: tota est Bethulia sospes.

Discedent muris impia castra meis.

Hac dixi mercede aliquid, quod dicere nollem

Libera: sic culpâ lingua carere potest.

Causa subest facto, causâ mentimur honestâ,

Invidiam noxae detrahet illa meae.

Isacidae laudate Deum, puerique, senesque,

Et celebrent ausus secula sera meos.

Clara fuit Deborae virtus, plus fortis Iaël,

Accedam tantis ultima nominibus.

Vos illud librate caput. procul horreat hostis;

Et discant dominum castra timere suum.

Inveniet reliquam, partem dum spectat ademptam,

Barbarus, & lacero Principe terga dabit.

Eleg. XV. Oratio matris Iudaicae crudeli supplicio una cum filijs septem sub Antiocho extinctae.

STabat, & excoctas mater Iudaea favillas

Dum videt, & natis busta parata suis,

Talibus immitem dictis fuit ulta Tyrannum,

Suppliciumq́ue suum lenijt ore dolor.

Quid furis? & nostris acuis cruciatibus ignes?

Barbaricasque ferâ protrahis arte neces?

Haec patiar pro lege libens. non flamma, nec ensis

Me poterunt Domino surripuisse meo.

Vre; pium flammae rabies accendit amorem.

Vre; Deum noster fortius ignis amat.

Vre; sacrosanctas subdunt incendia flammas.

Vre: sacer diro crescit ab igne calor.

Iam miserae licet esse mihi: licet esse beatae;

Et subeunt animo morsque salusq́ue meo.

Huc tua iussa vocant; alio mandata Tonantis;

Et dispar voto rexq́ue Deusq́ue suo est.

Obsequor Antiocho: flammas minitabitur aether.

Obsequor huic: flammas rex truculente paras.

Obsequor Antiocho; patriae sum transfuga legis.

Obsequor huic: miserè dilacerata trahor.

Libera si reddar: Iudaeis perfida credar.

Libera si non sum, iam rea facta secor.

Suadet amor vitae vitium: dissuadet honesti.

Ira Ducis terret, sed magis ira Dei.

Plus Superûm potuere minae. cape, magne creator,

Obsequio tantum dedita membra tuo.

Corpora quae lacerat lictor, tu tota creasti,

Reddimus haec eadem iam mutilata tibi.

Cùm nihil ipsa forem, fecit tua dextra, quod essem;

Colliget haec artus post mea fata meos.

Impietas discinde manum: mihi secula reddent

Altera; nec flammis desinet esse tuis.

Scinde pedes: citius cunctos penetrabimus orbes,

Dum miseram prohibes ire, volare facis.

Exime, quae Superûm cecinit praeconia, linguam.

Accinet autori mox rediviva suo.

Exue me proprio nudatam tergore matrem:

Hac iterum coeli filia pelle tegar.

Frustatim laniasse iuvat: sed tota resurgam,

Tota loquar sceleri verba severa tuo.

Hos mihi relligio reddet servata triumphos.

Et vitam pietas intemerata dabit.

Vos quoque, vos septem nostro de sanguine nati,

Respuite invisas, pignora chara, dapes.

Displiceant epulae, quae displicuere Tonanti.

Nec violet patrum iussa priora nepos.

Non ego peccantes, infartaque viscera porcâ,

Aut rea flagitij nomina mater amem.

Plus ego discerptos mater venerabor, & ille,

Regia qui fugiet crimina, natus erit.

Ah, miseros iam flamma coquit. miserere tyranne,

Redde meos sobolem rex mihi redde meam.

Reddere Rex noli, rursum mea vota retracto.

Et pia quod genitrix nolo, miserta volo.

Ambiguis luctatur amor, pietasque querelis,

Ille dolens sobolem diligit, illa Deum.

Ite mei partus, medios descendite in ignes,

Septemplex Domino victima caesa cadat.

Sic decet Isacidum veros perijsse nepotes,

Qui renuet, stirpi degener ille suae est.

Vos mea, vos eadem nascentes edidit alvus,

Et mater vitae munera prima dedi.

Nunc eadem cunctis facta est sartago sepulchrum;

Vnaque victuros concoquit urna viros.

Vna dies iterum coelo vos reddet, & astris.

Et decor eximijs fratribus unus erit.

Non lachrymor: maiora malis quia gaudia restant;

Elidunt gemitus spesque fidesque meos.

Non lachrymor: quia vestra sequar vestigia mater.

Me quoque sors poscit, quae modo vestra fuit.

Quae patiar, scindar, coquar, urar, sola supersum.

Heu quàm martyrij sera corona mei est.

Rachel plorans Infanticidium Herodis. Elegia XVI.

CRudeles Solymae, (quid enim, nisi dira, precabor)

Accipite haec luctus conscia verba mei.

Et veniam nostris concedite questibus; isto,

Non alio, possum laesa nocere modo.

Vlciscar gemitu facinus, ploratibus enses,

Nec fuerit soboli condoluisse nefas.

Quam tua iussa necant, luget, Rex improbe, mater,

Materiamque meis dant tua sceptra malis.

En lachrymis funesta rigor, praecordia planctu

Verbero, & extinctum brachia pondus habent.

Oscula vulneribus, iam basia figo labellis,

Effigies miseri cernitur una rogi.

Abluitur sanies, & quod latus hauserat ensis,

Occupat officijs obsequiosa manus.

Haec est Abramidos natum plorantis imago,

Sic irae videor posse placere tuae.

O utinam tanti sceleris spectator adesses,

Herodisq́ue oculis conspiceretur opus.

Induerem furibunda virum, iamq́ue ora tyranno

Femineus posset dilacerare furor.

Et quererer, coram, propiusque irata minarer,

Quaeque ferat secum frusta cruenta darem.

Et qui Sidonio totus discumbit in ostro,

Impia sanguineis tingeret ora notis.

Purpuraq́ue hunc ipsum biberet vesana cruorem,

Signaque saevitiae cerneret ista suae.

Improbe, (sic loquerer) tibi non mansuescere docta

Mater, at immani tigride nata fuit.

Vberaque admorunt Hircanae dira leaenae,

Aut si quid sitiens Africa peius habet.

Latrantesq́ue inter scopulos, & saxa Charybdis,

Edocuit mores horrida Scylla suos.

Saevior Antiocho es, dominoque ferocior illo,

Qui rabido sacros terruit igne viros

Quid puer hic meruit, tam paucis editus horis?

Qui potuit sceptris noxius esse tuis?

Prima dies vitae, mortis fit prima cruentae,

Et moritur lucis nescius ipse suae.

Nec te vagitus, nec feminei ululatus

Flectere, non lachrymae, non potuere preces.

Non teneri infantis risus, sine fraudibus aetas,

Membraq́ue non ullo contemerata malo.

Quin meus arrisit missis latronibus infans,

Autoresque suae nescijt esse necis.

Risit, & ut gladios vidit fulgore coruscos,

Credidit ista sibi gaudia posse dari.

Cur miserum genui? vel cur improvida nupsi?

Cur steriles coelum non dedit esse sinus?

Non hos te, fili, in casus, & fata tulissem;

Esset ut exitio vita parata tuo.

Triste patris nomen, nomen miserabile matris,

Flebile plus nostro nomine, nate, tuum.

Nec tamen aut genitrix ultrà, genitorque supersunt,

Nomina tu nobis, dum cadis, ista rapis.

Nubite Iudaeae meliori sorte puellae,

Sideraque in vestros sint magis aequa thoros.

Vnica crudeles Bethlemia sentiat enses,

Solaque regales eximat illa metus.

Scilicet hunc potuit regi suasisse furorem

Sceptrorum rabies, imperijque furor.

Quiquè suis latè populis, non imperat irae,

Et pueri metuit sceptra verenda Dei.

Ille tamen Pharijs vivit securus in oris,

Exitioq́ue Deum vindicat ipse Deus.

Nec fera barbarici manus huic nocitura tyranni est,

Aut fodiet sacrum dextera iussa latus.

Insontes petimur, nec reguis nata iuventus

Clara Redemptoris nomina morte luit.

Ah infelices cunas nascentis Iësu,

Tot quibus & matres & doluere patres.

Felices iterum cunas, obitusque beatos:

Haec est martyrij gloria prima mei.

Illa per aethereos soboles spatiabitur hortos,

Et referet mortis praemia clara suae.

Illa salutiferos Christi spectabit ocellos,

Angelicisque ibit consociata choris.

At mihi nunc orbae subeunt mala plurima matri,

Pluraq́ue, dum nequeo maesta silere, queror.

Cur haec fatidicis oracula prodita chartis?

set ut his nostris rex orituris agris.

Parvula cur laudes Bethlem servaris in istas?

Et simul una meis crederis apta malis?

Cur sinit hoc coelum, cur non fera militis ora

Inter terrificas obriguere neces?

Cur non fulmineum stringentia brachia ferrum

Ilicet ad plagas obstupuere suas?

Fulmina cur servat vitijs levioribus aether?

Nec furit in tantum numinis ira scelus?

Cum subit illius facies tristissima lucis,

Qua ferus in nostros irruit ille lares,

Cum subeunt planctus, & tot lamenta parentum,

Sparsaq́ue per cunctas membra tenella domos,

Has ipsas inter mortes, & funera versor,

Atque iterum ante oculos miles & ensis adest.

Iamque loquor: sine me Deus hanc effundere vitam,

Aut mihi tu vitae stamina rumpe meae.

Vivere qui cupiam mater, sine prole superstes

Aut miseros optem saepè redire dies.

Parve puer, quoties hoc nostro corpore corpus

Teximus, atque ista fregimus arma manu.

Occului gremio, gremio tu raptus ab ipso es,

Bisque mihi victo milite raptus eras.

Ipsa cruentatos decussi fortior enses,

Masculaque iratus robora sumsit amor.

Tunc animus fuit ire mihi tela omnia contrà,

Et nocui, potui quot nocuisse modis.

Sanguine permixtae lachrymae per tecta fluebant,

Et duplex gladios tinxerat unda feros.

Vidi ego, quae fugiens per inaccessas ambages

Praecipiti mulier sederat alta domo.

Vidi ego, quae puteos sobolem demisit in ipsos,

Immunem hunc gaudens caedibus esse locum.

Vidi ego, quae sylvis latebrisque recepta ferarum,

Plus faciles illic senserat esse feras.

Atque aliqua, ut potuit palmarum frondibus abdi,

Arboreis texit pignora chara comis.

Saevijt in reliquam crudelis dextera turbam,

Et meus, heu, perijt caesus ab ense puer.

Hunc adigas, dixi, mea per praecordia miles,

At soboli clemens obsecro parce meae.

Me ferias matrem, minus hîc crudelis haberis,

Istaque mors nobis muneris instar erit.

Ille taemen teneris atrox infantibus instat,

Ceu rabidus pavidum vastat ovile lupus.

Quosque ego mox fovi, furibundus dissecat artus;

Ferrea nec poterant corda movere preces.

Sic mihi posteritas, venturorumque nepotum

Spes ruit, atque animo damna futura sequor.

Hoc fuit, hunc dixit mihi nox praesaga dolorem,

Signaque tristitiae praevia multa dedit.

Somnia turbabant placidam funesta quietem,

Visaq́ue, ceu vigili, trux Libitina fuit.

Funereos audire sonos, lessosq́ue videbar.

Ingemuitq́ue meo praefica moesta thoro.

Hîc vidi tumulos, illic sine veste cadaver,

Et supposta suis fulcra cadaveribus.

Incubuit querulo mulier non una feretro,

Quaque oculos flexi, mortis imago fuit.

Non ultrà vanas immittere Morphea curas

Crediderim, somni fabula vera mei est.

Quem vidi tumulum, nati fult ille cadentis,

Illius hi gemitus, ille cadaver erat.

Nuper & in cunis, (nunc omnia laeva recordor)

Visa est sanguineis culcitra tincta notis.

Nec, sicut antè, leves placidis vagitibus auras

Traxit, at hos subiti corripuere metus.

Tollite me Superi, cupio comes ire sepulto,

Forsitan adventum sentiet umbra meum,

Afficietque pios matris praesentia manes,

Et mala sic levius, vel mala nulla feram.

Elegia In Nativitatem Salvatoris nostri Iesv Christi, Ad doctissimum, clarissimumque virum D. Ewaldvm Screvelivm Medicinae apud Batavos Professorem.

NOn tibi Bilbilicae vilissima munera chartae,

Et, quamvis multum, lemmata, docta dabo.

Tessera, turriculae, graphiaria, theca, coronae

Vilia sunt; sordent scrinia, pecten, acus.

Mattiacaeque pilae, venabula, fistula, follis,

Corvus, pica loquax, psittacus, accipiter.

In precio fuerint tunicae, manicaeq́ue, togaeque.

Et cervical olens, strataq́ue pluma thoris.

Omnibus his praesepe tuum plus praestat Iesu.

Plus precij Cunae nos redimentis habent.

Elegia XVII.

ITe procul veteres, Parnassia numina, Musae:

Ite procul studijs turba profana meis.

Sola salutiferum destillent pectora Christum,

Et latices sacro nunc Helicone fluant.

Cyrrha vale, Phoebique domus, non Castalis amnis,

Non levat ipsa meam Phocidos unda sitim.

Tu mihi virgineos aperi sanctissima partus

Calliopè, & pueri tempora prima Dei.

Dic mihi Musa virum, celso qui missus Olympo,

Isacidûmque satus sanguine, factus homo est.

Mutatur iam terra polo, & venerabile coeli

Depositum mundi machina vilis habet.

Quas aether servabat opes, sibi servat Idume:

Accipit authorem gens malesana suum.

Ne pereas peccator homo, sunt numina praestò:

Laesaque pars culpae subvenit ipsa tuae.

Ecce patris magni soboles, consorsq́ue Tonanti

Filius humana conditione meret.

Ipse hominem, nostrosque Deus superinduit artus,

Et duplici clarum nomine nomen habet.

Coelo terra coit, nec pars aeterna caducam,

Aut sociam Superûm gloria spernit humum.

Quique Deus fuerat, Deus est, nec desinit esse:

Aut decori gestat noxia membra suo.

Et caro qui nunquam fuerat, vestitur ab illâ:

Nec Deus huic, ipsi nec gravis illa Deo est.

Vna Redemptoris facies, rex unicus orbi est;

Quemque hominem, pariter dixeris esse Deum.

Occulitur sub carne Deus, dumque adspicis illam,

Regia maiestas dissimulata latet.

Magne Puer, tibi natales gratamur, & ortum,

Et canimus cunis carmina fausta tuis.

Ingredere auspicijs nostrum felicibus orbem,

Et redeat tanto vindice parta Salus.

Quà Deus es, patrium potis es lenire furorem,

At caro mortales sentiet aegra vices.

Crux hominem, Sathanaeque Deum certamina poscunt:

Vt quibus ille malis succubat, ille levet.

Mors hominem, mortemque Deus calcabis, & illi

Eripies spolium funeris ipse tui.

Sunt divisa Dei, divisaque munia carnis,

Nec socias reuunt ille vel illa manus.

Sic terris promissus ades, sic tota vetustas

Emicat, & legis clarior umbra tuae est.

Haec Patribus sperata dies, haec secula vidit

Eminus, & multum tunc oculata fides.

Tu, quod Tartarei diffringet colla colubri,

Magnaque fatorum robora, semen eris.

Thariades te vidit ovans: tu virgula Iessae,

Tu leo, Iudaeae spes rediviva tribus.

Virginei tu ventris onus, tu stella Iacobi,

Davidicaque puer progenerate domo.

Te dominum supplex, te regem nata Sionis

Nuncupat, & prisco non sine teste venis.

Cum sua morigerus portaret busta puellus,

Illa tui species busta fuere rogi.

Sanguineis cum laeta Pharos sua limina guttis

Tingeret, illa tuae mortis imago fuit.

Crebra Palaestino cecidisti victima templo,

Et typus effusi sanguinis unus eras.

Tu sanctum penetrale subis; tu vota sacerdos

Excipis, & populi tristia verba tui.

Quique dator vitae serpens trabe tollitur altâ,

Praevia venturae tollitur umbra crucis.

Sancte puer, non te genitoris conscia mater

Edidit, aut patrio sanguine foeta parens.

Non Mariae thalamum adspersit foecunda voluptas,

Qui genuit, coeli Spiritus ille fuit.

Sic tibi natales alij sine matre supersunt;

Hos tibi natales dat sine patre pater.

Nasceris intactâ melior de virgine proles,

Abluat ut cunas rex sine labe meas.

Nasceris, & Latiae gustas longa ocia Romae.

Auspicium pacis pax fuit ista tuae.

Altera bella silent, Sathanae dum bella resurgunt:

Et domito Stygius vincitur orbe Deus.

Nasceris, & tugurî congestum cespite culmen

Servitij pandit limina prima tui.

Haec coelum tibi fata parat, sed, maxime Iesu,

Paupertas alias spondet egena vices.

Sic Patri placuisse cupis dumque atria spernis

Splendida, coelestes Christe mereris opes.

Respice peccantem, frater sine crimine, fratrem:

Nec pigeat sorti condoluisse meae.

Respice, meque tui consortem sanguinis audi,

Nec pudeat carni condoluisse tuae.

Quas tibi tendo manus, quae supplex lingua precatur,

Quod tibi flecto genu, sanguinis omne tui est.

Sic tibi quae vitam, mihi lux feret ista salutem,

Mixtaque erunt cunis gaudia tanta meis.

Doctissimo, Prudentissimoque viro D Arnoldo Bvchelio, annum jam climactericum ingresso.

QVi mihi Romano celebres sculptore tabellas,

Pictumque Dureri manu

Mittis opus, cumulasq́ue novis mea debita donis,

Et aere me gravas tuo:

Barlaei, venerande senex, cape vota, precesque,

Quas pronus aether audiat.

Vive diu felix animi, nec stamina fusis

Ambrumpat Atropos suis;

Nec tibi fatalis veniat, qui iam venit, annus;

Sed laeta currant secula,

Propitijque dies, & non ignava senectus,

Vacansque amicis otium.

Carminibus si saga patrem Medea recoxit,

Lacerumque terris Virbium

Reddidit inventis praestans Epidaurius herbis:

Si iura fatorum domat

Calliope, prohibetque mori: tibi tempora & annos,

Et ver iuventae primulum,

Pieridum quoque reddet amor; rugasque seniles,

Canumque Bucheli caput,

Incessusq́ue graves, doctaeque incommoda linguae,

Vatum refingent carmina.

Quin tua Pegaseis iuvenescet lusibus Hebe,

Priscusq́ue Musarum furor

Inter Apollineas faciet revirescere lauros,

Eposque grande proloqui:

Quale ad arundiferi quondam placidissima Rheni

Fluenta lusisti puer:

Quale tuo gaudens hausit Canterus ab ore,

Totque erudita nomina.

En nitidi fulgent Soles, votisque Poëtae

Favere Bifrons creditur:

Quique renascentur, faciles promittere menses,

Criticique temporis notas

Proscripsisse tibi, quod si mea carmina fallunt,

Et fata poscent hospitem,

Ingentis promissa Dei, partaeq́ue salutis

Momenta languens cogita.

Ipse ego, quae poterunt mortis lenire dolores,

Cunas Redemptoris tui,

Natalesque humiles, ipsi venerabile coelo

Praesepe consecro tibi.

Scazon In Praesepe vagientis Christi.

PRaesepe magni sella sospitatoris,

Idemque sedes arctior creatoris,

Spretum cubile, culcitraeque non grandes

Summi Monarchae, principisque terrarum:

Ego superbus, fastuosus, elatus,

Ostro renidens, sericatus, & struma,

Et purpuratus, & puer deauratus,

Hîc hîc inanes arrogantiae cristas,

Pectus profanum, turgidasque cervices,

Putremque fastum, & seculum tumens damno.

Cunae Tonantis, lectule imperatoris,

Cum te, tuumque illustre dedecus specto,

Sordent triumphi, sceptra, regna, fortunae,

Fasces, trophaea, vestium venustates,

Auroque quicquid, purpuraque resplendet.

Attende, quisquis tonsus & capillatus

Incedis altè, verticemque sublimis

Infers Olympo: tuque virgo, quae fuco

Mentiris annos, exprobrasque naturae.

En ipsa coeli praedicanda maiestas

Sordescit, ipso despicatior vulgo,

Egena rerum: vilibusque sub pannis

Crepundijsq́ue grande Numen occultat.

Tu delicata turba, tuque russata,

Et cirrulata, cui monilibus dextrae,

Collum gravatur torquibus, cui calcar,

Periscelis superba, fibulae, frena,

Solis lacessunt lumen, & diem rident;

Praesepe sanctum, pauperesque natales

Supplex adora. quid iuvat superbire?

Vili Redemptor tantus incubat foeno,

Hac vagit aulâ, anhelituque brutorum

Blandè incalescit. O stupenda paupertas,

Creator orbis angulo iacet parvo,

Penè exul orbis: vestiumque donator

Fastidit illas: ipse regibus maior

Rex universi, regios fugit cultus,

Opesque nescit omnium ministrator.

Non inter olidos murices Sabaeorum,

Crocumque, cinnamumque, balsamum fragrans

Infans renidet, Attalosque vel dites

Pelopas lacessit, Persicosque splendores.

Non hîc iaspis, margarita, beryllus,

Fulgens smaragdus ista fulcra collustrant.

Puer ipse splendor omnis, & sibi lux est,

Sibi ipse fulgor, ipse lumen, & sidus,

Omnisque pyxis elegantiae rerum.

Augusta proles, nate patris excelsi,

Pater salutis, orbis arbiter magni,

Squallentis obsolete sordibus tecti,

Vbi illa decoris sempiterna maiestas?

Paresque patri gloriae tuae fasces?

Vbi patentis imperî potens sceptrum?

Vbi tribunal coelitum choro septum?

Ex quo per omnes iura dividis terras,

Mandata ponto, iussa manibus dictas.

An caeca superos vexat aura fortunae,

Regemque solio pepulit atra tempestas?

An illa tristis, moesta sors egestatis

Premit volentem? pauperesque paupertas

Dives focillat? num modestiae praebes

Exemplar orbi, turgidosq́ue despectas?

Horrete fucis oblitae meretrices;

Horrete marmorata principum tecta:

Auri crepantes foeda pondera iniusti:

Et prae se habentes despicatui cunctos:

Elata pompa: lurco, ganeo, gnatho,

AEris paterui lancinator & gurges,

Et qui culinas, fervidasque venaris

Aulas potentum, ingurgitator inviso,

Bellarijs assuete, sive pastillis,

Vinique semper optimi pitissator,

Quique omne legis aulicae refers punctum:

Hîc disce parvo victitare, sublustri

Habitare tecto, veste contegi ruptâ,

Inter boatus, halitusque taurorum

Haurire vitam. Quisquis hîc opes pendit,

Nescit futuras: gloriaeq́ue captator,

Spernit perennem Pauper occupa coelum,

Et quà praeit Redemptor, hac gradum flecte.

Elegia ad Christvm in cruce pendentem, ad Reverendiss. doctiss.q́ue virum D. Arnoldvm Bvchelivm Iurisconsultum, & Advocatum Vltrajectinum.

DOcte senex, quae sacra fero, cape federis arrham,

Quam meus è casto pectore mittit amor.

Non scopulo fixam Andromedam, poenasque Promethei,

Hippolytiq́ue obitus, raptaq́ue membra leges.

Non Tityi iecur, aut rapidos Ixionis orbes,

Titanumq́ue graves, Enceladique vices.

Illa meis aberunt Vatum mendacia chartis,

Exhibet afflictum pagina nostra Deum.

Si qua tibi tulerint humiles solatia Cunae,

Discutiet cunctos Crux veneranda metus.

Elegia XVIII.

NVnc, ô Christe, tuas humilis prosternor ad aras,

Et veneror mortis celsa theatrae tuae.

Tu pateris, sed culpa mea est: tu criminis expers

Supplicij pendis tristia fata mei.

Se peragit natura ream, tu victima luges;

Alterius scelus est, alteriusque dolor.

Nomina debemus, sed tu vadimonia praestas,

Nostraque propitius debita sponsor habes.

Dextra tibi perfossa riget; mea sola scelesta est;

Nec sentit poenam noxia dextra suam.

Innocuum qui mucro latus transfigit, aberrat.

Debentur lateri vulnus & hasta meo.

Improbus immiti linguam tibi lavit aceto

Miles; at haec nostram proluat unda sitim.

Spinea regalem tibi cingit adorea frontem.

At pudor humani nominis illa fuit.

Cur secat immeritâ tergus vibice flagellum?

Et cruor è sacro corpore fusus abit?

Hoc tergus Iudaee feri. mea perfida vita est,

Perfida mens, studijs perfida lingua suis.

Exspuit in sacros vultus sceleratus Apella.

Conspue me: frontis gloria nulla meae est.

Heu, strinxere tuas adamantina vincula palmas,

Brachia erant vinclis nostra liganda tuis.

Quid captive gemis? damnati carceris umbra

Me tegat, & fraudes abdat opaca meas.

Latro datur socius, miti lupus assidet agno,

Et numerum impietas cum pietate facit.

Iste latro collega mihi, consorsque malorum est.

Talis ego merui parte sedere chori.

Iudicis ipse tui toties absolveris ore.

Sum sceleris iudex, testis & ipse mei.

Heu miser, infamis libras mala pondera ligni,

Et proprij portas busta futura rogi.

Me grave lassat onus; vitijs succumbere doctus

Debebam meritae succubuisse cruci.

Christe, quid exanimi ducis suspiria planctu?

Verberat & patrios moesta querela lares?

Me me, adsum, qui feci, in me converte furoris

Fulmina, me media desere morte Pater.

Quid pia, quid moriens claudis tua lumina Iesu;

Sola fuit sonti haec debita poena mihi.

Crux salve veneranda mei medicina doloris,

Spes mea, peccantum portus, & ara precum,

Praesidium miseris, fidei tutela labantis,

Vnica Christiadum gloria, vita, salus.

Hoc ligno nos Christe beas, altare, sacerdos,

Victima: cuncta unus iam minor ipse Deo es.

Ora tibi prono pendent proclivia vultu:

Oscula vis populo figere blanda tuo.

Sunt expansa tibi totum amplexantia mundum

Brachia; & hic speciem gestus amantis habet.

Dextera Iudaeos invitat, at altera gentes:

Sic moriens cunctos vivere posse cupis.

Destillat madidis lachrymarum flumen ocellis,

Abluat ut lachrymas flebilis unda meas.

Et qui foeda lavat peccantis crimina mundi,

Sanguinis ex isto corpore rivus abit.

Gaudia nostra dolor, peperitque infamia famam,

Et mea captivus libera colla facis.

Quae te flagra premunt, flagris me absolvere possunt.

Et ne caedar homo, caederis ipse Deus.

Cingit spina caput, sed quae marcessere nescit,

Facta meo capiti spina corona fuit.

Gestat arundineum regalis dextera sceptrum,

Ne desint titulis sceptra futura meis.

Desereris, ne me pereuntem deserat aether;

Et tua fit questus meta querela mei.

Mors tua vita mihi est, atque isto funere nascor,

Quemque tibi rapiunt, dant mihi fata diem.

Cur timeam? fidei una meae fiducia Crux est.

Cur timeam? rigidas crux fugat una minas.

Cur peccem? tanti Sponsoris morte redemptus.

Cur peccem? gemitus cum subit hora tui.

Haec facies, haec moesta Dei pendentis imago

Nec me peccantem, nec sinit esse reum.

Oratio Iudae Iscariotae suspendium sibi parantis. Elegia XIX.

QVisquis in hac cernes infelix arbore pondus,

Me fuge, nec propius flecte, Viator, iter.

Forsitan & poterit dirum nocuisse cadaver,

Solaque te faciet corporis aura reum.

Ite procul scelerum ignari, neque conscia fraudum

Pectora, nec sacram fallere docta fidem.

Cedite matronae, castosq́ue avertite vultus,

Ne sontis videant ora nefanda viri.

Hoc virtus, pietasque loco candorq́ue facesse,

Et quicquid laudem relligionis habet.

Non una sum lege nocens. Dominumq́ue Deumq́ue

Prodidit, & facto perfida lingua suo est.

Quique mihi vultus fuit, & qui gestus amantis,

Cuncta notae famuli decipientis erant.

Ipse dedi summis multum peramica labellis

Oscula, sed tacitis insidiosa dolis.

Auximus ingenio facinus, docteq́ue fefelli,

Ne crimen levius simplicitate foret.

Vendidimusque Deum precio, serviq́ue redemtor

Ipse sui factus merx scelerata fuit.

Traditur infami mercabilis aere creator,

Et cedunt lucro nomina tanta meo.

Polluit una meos obscoena pecunia mores,

Et sacer argenti suasit iniqua furor.

Tristis avaritiae rabies dum colligit aurum,

Hunc quoque cum posset vendere, vendit herum.

Dicite Pontifices, sacrisq́ue operate sacerdos,

Flagitio semper turba pudenda meo:

Cur placuit vobis coelum venale, Deusq́ue?

Quaeque reum faciant, annumerastis opes?

Si volui peccare prior, quoq́ue culpa probantum est,

Et precio facinus qui fovet, ille facit.

Heu quid agam? durum est sortis meminisse prioris:

Hinc timor, hinc sceleris me premit ipse dolor.

Iamque animo dulces monitus reminiscor Iësu;

Actaq́ue cum domino vita, diesque subit.

Nunc fora, nunc aedes, nunc publica templa revolvo,

Omnia quae sacris personuere sonis.

Nunc in gramineis pandentem oracula campis,

Et pia littoreis verba recordor agris.

Haec audire mihi fuit, & didicisse voluptas,

Vocibus his licuit, colloquijsque frui.

O quoties dixi, vox haec placidissima coeli est,

Vive, nec extremum dent tibi fata diem.

Heu scelus, ista silet nostra facundia culpa,

Illa meo solum crimine muta stupet.

Vosque mei quondam, charissima turba, sodales,

Non ultrà vestri cernitis ora ducis.

Hactenus esse pijs licuit, nunc caede magistri,

Et dispar titulo proditionis ero.

En caput, en Dominum vinclis ac compede strinxi,

Indicioq́ue meo proditus ille latet.

Tinximus innocuo sceleratas sanguine dextras,

Nec sine me Solymae miles ad arma ruit.

Squallida nunc illum tenebrosi carceris aula

Abdit, & immensum vilior umbra Deum.

Iam gemit, & patrijs infert suspiria tectis,

Et famuli queritur facta nefanda sui.

Tuq́ue parens dilecta tui crudelia nati

Funera nequitiae pignora crede meae

Sit funesta dies, qua me dignatus amicum est,

Et voluit socijs annumerare suis.

Ah graviter cecidi: quid enim mirabile si quis

Tactus avaritia vulnus amoris habet.

At mea nunc ultor commercia devovet aether,

Et malè sollicitum numinis ira premit.

Desperasse iuvat: nec enim placabile coelum est,

Ignoscique meum cor mihi posse negat.

Non Styx una mihi, Phlegethon non sufficit omnis,

Nec satis ad poenam est tota gehenna meam.

Mitior est Acheron, nec crimina nostra piabunt

Tartara, nec flagris saeva Megaera suis.

Nec qui perpetuis Sathanas cruciatibus instat,

Flammarumque dolor, praecipitesq́ue rotae.

Haec ego cum timeam, potui maiora mereri,

Quodque malum fingat mens mea maius habet.

Saevijt in proprium quodam fera dextera fratrem,

Et sceleris poenas pertulit illa sui.

Qui toties puero fuit insidiatus Iëssae,

Vincitur, atque suo caesus ab ense cadit.

Saevijt in patrem sceleratis Absalon ausis,

At miser è quercu triste pependit onus.

His quoque iam Nemesis miserum suspendet Iüdam

Frondibus, haec testis criminis arbor erit.

Adsum lictor, & ipse mei libitina sepulchri,

Exequiasque mihi praefica nulla canet.

Non nova me circum protrudet gramina tellus,

Nullaque purpurei gloria veris erit.

Non stillante mei madefient rore capilli,

Ipse meum fugient ventus, & aura caput.

Vmbra loco feralis erit, frigusque tremorq́ue.

Hinc radios Phoebus, Cynthia flectet equos.

Aëre librabor terris secretus & astris,

Fabulaq́ue, & lusus praetereuntis ero.

Quaeque reum occulto tellus irata fatigat

Verbere, suspenso non erit illa gravis.

Cur ultrà vitae custos invisus amarae,

Contineam pronas in mea fata manus!

Cur doleam? pudor est Superûm sperare favorem,

Aut numen precibus flectere velle meis.

Cur doleam? cerno praesens hac arbore funus,

Istaq́ue ius fati fascia vilis habet.

Culpa mea est: in me commissi poena redundet,

Sint capitis damno damna soluta mei.

Clarissimo viro D. Arnoldo Bvchelio Iurisconsulto apud Vltrajectinos.

PRima tibi magni scripsit cunabula Christi,

Nascentemq́ue Deum, & reparantem federa mundo

Calliope perculsa virum. stupuere superbae

Pauperiem, cunasque nurus, & conscia fastus

Terra sui solito timuit splendescere cultu.

Altera languidulis Christi morientis ocellis

Indoluit lachrymans, & chari luxit Iësu

Funera, fatalemque trabem, & violabile letho

Terrarum sublime caput. nos crimen in illo

Quisque suum, & veteris moesti vestigia culpae

Flevimus, infandosq́ue gulae ploravimus ausus.

Nunc idem plorare vetat, quem flevimus. atros

Discussit lux ista dies, quâ tartara victor,

Et phlegethontaeas acies, ipsosque profundae

Perdomuit mortis thalamos, & sidera scandit

Induperator ovans. magno coelestia plausu

Templa sonant, aliumque Deus subvectus in orbem,

Aërios suprà tractus, & nubila coeli

Peccantem fastidit hunun. tibi conscia rerum

Illustres repetit, Bucheli venerande, triumphos

Mens afflata Deo, & languenti laeta reponit

Verba seni, vastique fores iam pandit Olympi.

Quaque per aethereos tandem defessa quiescant

Membra domos, animaeq́ue tuae sincera bonorum

Sors erit, aeterniq́ue fluent in secula menses,

Fatidicae monstrant, Christo praeeunte, Camoenae.

Elegia XX. in Ascensum Christi in coelum.

MAgne triumphator Stygis, & pallentis Averni,

Qui novus extincto victor ab hoste redis;

Maxime fatorum domitor, quem Tartara, manes,

Et Phlegethontaei pertremit aula Dei:

Scande redux Superûmq́ue domos, patriosque penates,

Et repete imperij pristina iura tui.

Exue languentes crudeli funere vultus,

Exue flagitio membra cruenta meo.

Exue, queis frontem spinis redimivit Apella,

Exue purpureae ludicra spectra togae.

Iam tibi caelestis circumdat laurea crines,

Et turgent titulis regna paterna novis.

Iam tibi promissos Genitor largitur honores,

Sceptraque dat sceptris subijcienda suis.

Talis, ubi invisi fugeret consortia mundi,

Primaevus petijt tecta beata pater.

Talis siderei flammantia moenia templi

Thesbius humanis sedibus exul adit.

Quique Palaestinum subijt penetrale sacerdos,

Clara salutiferi principis umbra fuit.

Quid mihi prisca tuos obiectas Roma triumphos?

Quem canimus, coelo iudice, victor ovat.

Tu facilem vinci Cimbrum, Persenque superbum,

Et subigis frameis barbara castra tuis.

Hic trucis exuvias Erebi, noctisque profundae,

Et spolium victo de Phlegethonte refert.

Tu currus, tumidasq́ue paras generosa curules:

Hunc dominum nubes officiosa vehit.

Illa leves tantum recreant spectacla Quirites:

Hîc sua Christigenûm gaudia mundus habet.

Illic captivi plorant sua vincula reges:

Hîc captiva gemunt crimina, mors, Sathanas.

Immoriturque suis fati violentia bustis,

Et proprios ridet mors superata rogos.

Tunc sua gavisus fremuit praeconia miles:

Nunc strepit Angelicis turba beata sonis.

Excepere Duces prono Capitolia vultu:

Excipit hic reducem clarior aula Deum.

Succubuere truci veterum tot nomina letho,

Et tumulus magnos condidit AEmilios,

Scipiadasque duos, &, Martia fulmina, Drusos,

Tantaq́ue victorum corpora terra tegit.

Hîc ubi calcati damnavit iura sepulchri,

Sub pedibus terras, & sua busta videt.

Larga triumphator diffundit munera Caesar:

Munera sed brevior sustulit ista dies.

Hic mihi divitias, totumq́ue reclusit Olympum,

Et, quae cuncta ferant secula, fundit opes.

Sic abiens, Salvator, ades. sic magne redemptor

Non moritura tibi gloria sternit iter.

Viderat obsequium, iam confert proemia coelum,

Metaque servitij lux fuit ista tui.

Mox humilis, iam clarus ovas; contemptaque pridem,

Alta supergressus sidera, colla levas.

Arripis imperium, toties parere paratus;

Dividit officium terra, polusque tuum.

Sic servus, dominusque places: magnique parentis

Iussa iubes maior, quae minor ipse facis.

Macte anime; haec etiam tibi per vestigia currat,

Et fidei constans permeet astra labor.

Macte anime: & vilis spernens proscenia mundi,

AEthereas toto pectore scande domos.

Hac penetra: quaeque ille tuus palatia sponsor

Occupat, haec eadem limina mente subi.

Indivisa colit sponsae penetralia sponsus,

Et pudor est membris dissociasse caput.

Elegia XXI. de Iudicio extremo.

VIx tuba terribili sonitu dispersa coëgit

Agmina, & ingentes perstrepuere plagae,

Christe redis, tandemque tuos visurus amicos,

Clara triumphantis iudicis ora refers.

Scilicet haec abiens dederas promissa redemptor,

Solatus reditu tempora nostra tuo.

Nec iam vilis ades, vel iniqui victima mundi,

Abramidumque odijs dilacerande venis.

Quin trepidi adspicient clavo transfixa trabali

Brachia, & invidiae tot documenta suae,

Transfixumque latus, quod militis hauserat hasta,

Vltoremque tremet gens scelerata Deum.

Quam facies mutata fori est: quem fecerat antè

Terra reum, partes iudicis ille tenet:

Fitque reus iudex; testesque coarguit ipsos,

Qui modò mendaci pressus ab hoste silet.

Occupat augustum cum maiestate tribunal,

Quaeque prius latuit regia forma, patet.

Stat Caiphas, tantosque stupet perculsus honores,

Iamque suas discit nil valuisse minas.

Pontius Ausonij postponat Caesaris iram,

Et serò innocuum vult abijsse caput.

Cum subit illius tristissima noctis imago,

Somnia, sollicita coniuge, spreta dolet.

Omnis in adversas secessit machina partes,

Totaque stat facto terra dirempta suo.

Opposita est virtus sceleri, gens turpis honestae,

Et lateri pietas impietatis abest.

Quos tegit una nocens, hos laetior altera vultus

Explicat, haec coelos suspicit, illa timet.

Conscia mens ut cuique sua est, vel praemia gaudens

Concipit, aut taciti signa doloris habet.

Vna dies fati est: sed non tamen omnibus una.

Dissociat trepidos flebilis hora viros.

Non reges sua sceptra iuvant, milesque, ducesque,

Et, quae terruerant nomina, victa pavent.

Hic sua crudeles deplorant fata Nerones,

Et queritur fraudes trux Catilina suas.

Ille memor pavidae versans incendia Romae,

Illaesum foedo cernit ab igne Deum.

Hic patrijs dum dira focis arisque minatur,

Iam dolet infandos plus patuisse dolos.

Non Marium iam Sylla timet, reus adstat uterq́ue:

Nec genero indicat perfida bella socer.

Tarquinij, Brutique silent: ultrixque pudoris

Femina flagitio tristior ipsa suo est.

Et qui tela Iovis flammasque imitatur Olympi,

Iam nimis insanae despicit ausa manus.

Quique dies Latium Caesar digessit in annum,

Longius hunc fastis optet abesse diem.

Hîc quoque cui domitus regi non sufficit orbis,

Iam miser in toto possidet orbe nihil.

Spernit opes pauper Crassus, Capitolia Paulus,

Nec Cato se solitâ iam gravitate tegit.

Respicit, & spatijs aquilas desiderat amplis,

Nec, quae succurrant, agmina Drusus habet.

Spreta prius, serò metuit iam numina Poenus,

Torvaque contempti vindicis ora videt.

Stant dites, inopesque simul, doctiq́ue rudesque,

Miscentur tituli sordibus, arma togis.

Stant Strumae, iuxtaque Solon; cum consule fullo,

Nec sors ingentes disgregat ulla Duces.

Non haec audaces perturbent rostra tribuni,

Aut rigidum flectat lingua diserta forum.

Non hic fallaci iudex subvertitur aere,

Aut poterit causâ plus valuisse favor.

Tros, Italusque Deo nullo discrimine habetur,

Nec titulo pauper deteriore venit.

Qui vitas, scelerumque modos & crimina discit,

Nec prece, nec precio conveniendus erit.

Felices animae, quas fratrum flexit egestas.

Pauperies totum foenerat illa Deum.

Felices animae, captis miserescitis ultrò,

Istàque iam pietas aethere tuta manet.

Quae sitiens quondam petijt sibi pocula Christus,

Praebuit illa libens pocula vester amor.

Praebuit ille dapes, nudosque investijt artus,

Primaque laus aegris condoluisse fuit.

Nunc vos turba domos Superûm, sedesque beatas

Scandite, & Angelicis vivite mixta choris.

Profuit esse bonis. ista mer[c]ede labor̀at,

Hoc precium facti relligiosus habet.

At vos immites, agrestia pectora, turbae,

Qui miserûm surda spernitis aure preces,

Ite procul: vos tartarei domus atra profundi,

Vos manet inferni tristior aula Dei.

Sic fuit, & totus meritis discernitur orbis,

Quosque capit fines, hos sine fine capit.

Casparis Barlaei Elegiarvm Lib. II.

Elegia Ad Nobilissimum Virum, D. Godefridvm Haestrecht, quâ causas dat auctor, cur ob grassantem Leydae pestilentiam Vltrajectum non concedat.

QVem toties docto vatem sermone salutas,

Cogitur ad plausus esse Poëta tuos.

Excitat ignavas virtus laudata Camoenas,

Atque animos tanto praeside Musa capit.

Sic, ubi Myrmidonum bellator classibus instat,

Acrior Iliadum laudibus Hector erat.

Saepè Venusino sonuerunt barbita plectro,

Cum facilis magni Caesaris aura foret.

Altior in pugnas, hoc ipso Principe surgit,

Romano Phrygium qui canit ore ducem.

Tu quoque cum Zephyris adflas mea carmina blandis,

Erigis Aonias, numina lenta, Deas.

Vera loquar, neque enim fas sacros sacros fallere vates,

Me tua, quod possum, gratia posse facit.

Ne tibi displiceam, merear vel nullus haberi,

Pierijs conor reddere verba sonis.

Et licet hanc fugiant doctorum insignia frontem,

Ambiat aut nostras laurea nulla comas,

Non tamen aversis haec fallimus ocia Musis,

Atque aliquis nobis proluit ora Deus.

Quin tibi cum placeant sterilis commenta poëtae,

Autori poterunt fortè placere suo.

Sed vatem cur poscis amans, Batavumque relictis

Sedibus ad sedes vis properare tuas?

Fortiùs absentem constans amor optat amicum,

Quoque frui semper non datur, acer amat.

Cur Ithacum toties coniunx poscebat Vlyssem?

Scriptaque cur toties littera? lentus erat.

Sestus Abydenos non sic arsisset amores,

Ni geminos Helle dissociasset aquis.

An metuis, ne pestifera malè laedar ab aura?

Et tibi dilectum vis superësse caput?

Incidat in Scyllam, cupiens vitare Charybdim,

Hic mea nos tollunt sidera, vestra necant.

Vis fugiam pedibus? pedibus mors ocyus instat.

Vis fugiam penna remige? & illa volat.

Vis abeam rapidis in moenia tuta quadrigis?

Praecipites adigunt fata severa rotas.

Vis mea Lethaeis subduci carbasa stagnis?

Ipse Charon celeri carbasa lintre premet.

Qui fugit, hunc sequitur. timidos furiosius urget,

Ipse timor certus funeris autor erit.

Spreverit hanc quisquis, fugiet securior, auram.

Sed pavido fugiet qui pede, laesus abit.

Nec quam tuta sient istis habitacula terris,

Quin potius, quam non sint ea tuta, scio.

Hîc Batavas conscendo frequens auditor Athenas,

Et percussa meâ pulpita voce premo.

Hic spectare libet doctae certamina turbae,

Verbaque in alternas iussa redire vices.

Non illic placidae fixere palatia Musae,

Non Helicon isto, Cyrrhaque sacra loco est.

Hic mea purgatis figo vestigia plantis,

Nullaque quò vadant dant documenta pedes.

Tu nisi magnanimas circumdes tergore furas,

Cruraque terribili mascula pelle tegas,

Iam tua viscoso librabis pondera coeno,

Occiduoque illic Sole lutosus eris.

Illic in vacuo traherem suspiria lecto,

Hîc recreat fessum Barbara nostra latus.

Tu trahis, illa trahit. sed quae me pertrahit, illa est;

Obsequio servans proximiore virum.

Tu calamo, trahit illa manu; tu serius, illa

Risibus, & madidis, quum volet ipsa, genis.

AEsonidem Medea suum, Briseis Achillem,

Andromache charum sic remorata virum est.

Hic, quae sola meas laxant solatia curas,

Antè meos ludit parvula turba pedes.

Hi veneranda mei trepidant ad sceptra Quirites,

Hîc aries tanti dux gregis agmen ago

Huic leges, huic iura damus. sic Caesaris umbram,

Sic speciem augusti cernimus imperij.

Tu doctos illic versas industrius enses,

Certaque venturis hostibus arma paras.

Nil mihi cum gladijs, vel acuti fulmine ferri,

Horret ad armatas mens studiosa manus.

Musa meos, Bellona tuos prolectat amores,

Haet tibi, sed genio convenit illa meo.

Cum Musae placuere, rotat tibi circinus orbes,

Et toties scissum littera signat opus,

Aut super aethereos raperis sublimior axes,

Et propior summo crederis esse Iovi.

Aut numeros statione locas: vel moenia pingis,

Quae valeant Marti dicere bella suo,

Non mea tam grandi fulta est doctrina cothurno,

Nec meus ad curas surgit Apollo tuas.

Carmen amor meus est, elegi labor, ensis iambus,

Pes numerus, campus laus tua, mucro stylus.

Cur veniam? pudor est doctae concedere menti.

Cur veniam? scelus est obstrepuisse tibi.

Vis veniam? cedant pluviae, mala frigora, pestes,

Verna mihi reddas tempora, iam veniam.

Nobilissimo Viro, ac Domino, D. Iacobo Dyckio, Civitatis Gottenburgicae in Suecia Burchgravio.

BAttaviae dilecte meae, dilecte Batavûm

Vatibus, & Regi, vir generose, tuo,

Cuius Hyperboreis loquitur facundia terris,

Et procul externo poscitur orbe labor:

Si tibi, qui quondam, placeant, gens sacra, poëtae,

Atque aliquod precium carminis esse putas,

Nec tibi Parrhasio sordent sub frigore Musae,

Quaeque mari, genio non nocet aura tuo:

Hos lege Barlaei numeros, clarissime Dycki,

Paucaq́ue Battavici carmina vatis habe.

Mittimus haec Chaucos ultrà, Cimbrosque, Getasque,

Balthica quà Gothicum verberat unda solum,

Altaque veliferos adspectant culmina portus,

Et nova regalis moenia lambit honos.

Nec mora longa viae, fluctusque, vel aequora terrent,

Quò magis hinc distas, quò magis urget amor.

Dumque silent veteres, iam turba elinguis, amici:

Obstrepit officio nostra Thalia suo.

Forsitan & poterit gelidum transmissa sub axem

Littera proticibus gratior esse tuis.

Et quae rara venit, peregrè tibi Musa placebit.

Scriptoris novitas non leve pondus habet.

Non tua Grotiades exul, non limina pulsat

Heinsius, ingentes conticuere Dei.

Hic famae laudumque satur, satur ille malorum.

Quàm dispar vates causa silere facit.

Sic dum thura negant illi, laticesque Sabaeos,

Vile tuis cogor far adolere focis.

Quin & parva placent Superis, modò casta; nec illis

Semper inauratâ victima fronte cadit.

Et licet ingenium vatis, vel sordeat author,

Respice, quos cecini, nomina magna, Duces.

Bella leges totum latè cantata per orbem,

Clara per Eoas, Occiduasque plagas:

Auriacos cineres, & magni Principis umbram,

Et moesta ad celebres verba ululata rogos.

Altera magnanimo debetur pagina Fratri,

Et patrio crescens cingit honore caput.

Nassovios canimus; praereptaque laurea fato

Rursus in alterius vertice ludit ovans.

Imus, & immensum audaces transcendimus aequor,

Et peregrè Musis personat aula meis.

Nec pudor est nobis Regi dixisse salutem,

Et mea sunt Caroli carmina tacta manu.

Materies augusta mihi est: involvimus ostrum

Versibus, & Regum sceptra superba cano.

Sic mihi, sic plausum potuit meruisse poëtae,

Et facit ad laudes purpura dicta meas.

Haud aliter Procerum vultus, & lumina Regum,

Ac Latios sculptor fingit in aere Deos.

Scilicet illa rudes commendant nomina merces,

Et nugis precium Caesaris ora dabunt.

Dum faber efformat preciosi dona metalli,

Saepiùs indoctum spernitur artis opus.

Nec tamen haec rutilo prorsus vilescit in auro;

Perplacet augustae frontis amicus honos.

Dum canimus vili Heroum praeconia cantu,

Musa rudis titulo splendidiore placet.

At tu, qui geminam spectas vicinior Arcton,

Accipè Battavico carmina nata solo.

Dumq́ue procul vasto iactatas aequore puppes

Adspicis, & Gothicâ fallis in arce diem:

Nassovios mirare duos; fascesque Britannos,

Quosque colis, chartis iam venerare meis.

Forsitan & trepidos exarmans dextra Borussos

Materies nostri digna laboris erit.

Elegia Ad doctissimum, & rei medicae peritissimum virum, D. Gregorivm Plassivm, Medicum Harlemensem, qua Heemstedij amoenitates describuntur.

SI vacat à morbis nostras audire Camoenas,

Nec nimius medicam postulat aeger opem,

Accipe, quae faciles scribunt tibi carmina Divae,

Nec mihi quae levis est, sit tibi Musa gravis.

Scilicet hoc precio doctos mercamur amicos,

Et veneranda mihi nomina iungit amor.

Tu quoque Niliacae domitor fortissime gentis,

Nunc etiam in leges, & mea iura venis.

Fervidus arentes dum torret Sirius agros,

Et sociam Phoebo gaudet inire viam,

Te duce vicinas, animi solatia, villas

Vidimus, & vestri gaudia rara soli.

Arx ubi sublimes aperit validissima portas,

Lataque Romanum fossa lacessit opus.

Mirabar celsas expanso ulmine fagos,

Grataque populei tegminis umbra fuit.

Mirabar foecunda suis pomaria donis,

Septaque quae docta flexerat arte manus.

Hîc ager innocuos pascebat fertilis agnos,

Illic Spara suis lene fluebat aquis.

Inde frequens sparsis exurgens collis arenis

Praebebat timidis subdola tecta feris.

Parte aliâ nigros sulcabat navita fluctus,

Quà tenet inclusam terra Batava Thetin.

Naiades hic, illic ducebant agmina Fauni.

Hic Corydon, illic Thyrsis agebat oves.

Laeta Pales herbas pecori, lac Thestylis agnis,

Agricolis AEgon pocula plena dabat.

Flaventes à Sole Ceres stringebat aristas,

Triptolemusq́ue suo munere dives erat.

Crede mihi, Baijs locus hic praelucet amoenis,

Nec meliore iacet Thessala terra situ?

Terra famem, levat unda sitim, fugat umbra calorem,

Currus agros, vitreas cymba pererrat aquas.

Si iuvat in viridi vestigia ponere prato,

Est via, quae faciles ducat ab urbe pedes.

Si iuvat audacis rabiem froenare caballi,

Huc quadrupes cursu liberiore ruat.

Si iuvat infestis leporem mactare molossis,

Hic quoque, quà campos transeat, Argus habet.

Si iuvat aligerae voces audire catervae,

Hic vaga dulcisono gutture vernat avis.

Si iuvat expansis Nymphas lassare lacertis,

Hic, quae docta regat brachia, Naias erit.

Si iuvat aut nassâ, vel arundine fallere pisces,

Hic reficit tetricas spes opulenta moras.

Adspicis è tumulis, medijs ut Tiphys in undis

Solerti fragilem dirigat arte ratem.

Vt modo pacatis subsidant stagna procellis,

Praebeat & placidus tergora plana lacus.

Hic aliquis sociâ vadens cum Phyllide pastor,

Audeat amotâ matre suäve nefas.

Hic aliquis Clariâ vates se proluat undâ,

Et procul à strepera concinat urbe melos.

Hoc Helicon, hoc Cyrrha situ, Parnasia rupes

Non alio certè debuit esse loco.

Iuppiter ipse suos hic tutò celet amores,

Nec Veneris rutilans detegat ausa Deus.

Hic Ledaea Parin soboles, hac seriùs umbra

Detineat Phrygium mollis Elisa ducem.

Huc Cytheraea suum secura invitet Adonin

Nec ferus infesto dente nocebit aper.

Pyramus hîc fugiens Thisben exoptet amantem,

Non dabit hic tristes visa leaena neces.

Elysios mendax miretur Graecia campos,

Oenotrios tellus Itala iactet agros.

Nil ista regione prius. quae divite cornu

Praebet Amalthaeae dona benigna caprae.

Non ego crediderim morbos hac sede morari,

Membraq́ue quae frangant fervidiora, febres.

Nescio num medicae poscat solatia dextrae,

Audiat aut Coae tristia iussa scholae.

Ipse sibi medicina locus. quin fata moratur,

Pocula cum pressi lactis Alexis habet.

Pharmaca sunt molles offenso abdomine malvae,

Betaque, vel proprijs mella coacta favis.

Non hic ventosae tulerint fastidia sennae,

Vel procul ignoto semina nata solo.

Pocula contemnit centum decocta maniplis,

Et mixtum adversis viribus odit olus.

Simplicitas in rure placet. nimis auxia mundum,

Cunctaque terrarum gramina cura bibit.

His ego tunc tecum, Plassi, spaciabar in oris,

Dum calidi fallo tempora longa Canis.

Ocia nostra comes docto sermone levabas,

Signaque amicitiae non temerata dabas.

Quid referam? cape sinceri leve pignus amoris,

Atque aliquod precium carminis esse puta.

Si placeant elegi, vates tibi iure placebit.

Displiceant, non tu displicuisse potes.

Elegia Ad integerrimos, doctissimosq́ue Iuvenes, Iacobvm vander Bvrch I.V.D. et Ioannem Brosterhvysivm, quâ à Belgicae Poësios studijs ad Latinam & Graecam eos hortatur author.

PAlladij Iuvenes, gratissima pectora Phoebo,

Quos toties scripti iunxit amoris amor:

Par socium, sine felle probum, sine lite modestum,

Et nunquam rupti biga sodalitij;

Dicite, cur Batavis tantum placet esse Poëtis,

Nec nisi Teutonicae plectra movere Lyrae?

Cur nimium tritas loquitur Venus aurea voces,

Ludit & in nostris vester Apollo sonis?

Credite, non nostro genita est Cytheraea sub axe,

Fervida nec gelido sidere nata Dea est.

Orta alibi Venus est, multum cantata Pelasgis

Vatibus, & Graiâ nobilitata chely.

Hanc cecinit Latiae celebris facundia linguae:

Hoc etiam nobis gestiat ore loqui.

Quis calidos olim Leandri dixit amores?

Invida quis scripsit flumina? Graius erat.

Quis Venerem Anchisae, AEneam quis miscet Elisae?

Quis Paridis cecinit furta? Latinus erat.

Quis canit iratum raptâ Briseide Achillem?

Quis canit Andromaches vota? Pelasgus erat.

Quis tragico narrat crudelia fercla cothurno,

Hippolytique docet fata? Latinus erat.

Quis magicas doctis donavit versibus artes,

Quas docuït Colchis foemina? Graecus erat.

Quae coeli thalamos, superaeq́ue exordia gentis,

Totque Deum stirpes expedit, Ascra fuit.

Palladium clarae despondet Musa Serenae,

Attamen haec vatis Musa latina fuit.

Flaminius, Strozzaeque suos cecinere furores,

Sed fuit Ausonijs dicta puella modis.

Battavico petulans cantata est Iulia vati,

Et sua quae laudet colla Secundus habet.

Lernutius dios Hyados commendat ocellos,

Nec tamen haec eadem carmina scivit Hyas.

Heynsius argutae transcribit basia Rossae,

Nec tamen haec eadem basia Rossa leget.

Non decet indoctam vatum sapientia turbam,

Et nimium vestro vulgus ab ore sapit.

Cernitis, ut viles scandant Helicona puellae?

Foemineumque riget Castalis unda chorum?

Anna facit versus, &, quos facit Anna, probamus,

Quodque viris proprium diu fuit, Anna facit.

Vos decus Aonidum, Latiaeq́ue arcana Camoenae

Panditis, & quicquid Roma, vel Hellas habet.

Gloria nulla viri est. feriunt quoque barbita matres,

Simplicibusq́ue datur laurea virginibus.

Mittat amans lepidae modulamina docta puellae,

Reddet amatori metra puella suo.

Heu, scelus est omnes Charitum patuisse lepores,

Tot sine dente sales, tot sine fraude iocos.

Est aliquid, solos quod vult scivisse Poëtas,

Est aliquid, rarum quod cupit esse Venus.

Nempe nurus Batavas facere hoc, quam dicere, praestat,

Quod vates praestat dicere; quam facere.

Quod si digna novae captatis proemia famae,

Vestraque succrescens nomina poscit honos:

Maior ab Ausonio consurgit gloria cantu,

Clarius Oenotrio nascitur orbe decus.

Sic Verona suum iactat facunda Catullum,

Non alia fari voce Tibullus amat.

Vivit, & aeterno Flaccus memorabitur aevo,

Lydia Romano cui pede iuncta fuit.

Quid loquimur Belgae? peregrinae verba loquelae.

Edita Cattorum semine turba sumus.

Nescio quae profugos sors has perduxit in oras,

Rhenus ubi aequoreis flumina iunxit aquis.

Quin potius placeat veterum vox sacra Quiritum,

Dictaque, quae prisco perplacuere Numae.

Hîc hîc Romulidae posuerunt castra potentes,

Et toties Latio carmine miles ovans.

Victricesque aquilas, fidibusque aptata Latinis

Belgiaco voluit signa sub axe legi.

Quae canitis Batavi, Latijs sunt debita Musis,

Quae canitis, Graiae sunt documenta scholae.

Tithoni sociam rythmis includitis arctis,

Et fessos longo tramite Solis equos:

Neptuni spatia, & vasti vada coerula ponti,

Vndivagasque rates, Naiadumque domos:

Vt sua iam sumat, iam ponat cornua Phoebe,

Pictaque foecundas imbibat Iris aquas.

Nunc calamos inflat Corydon, nunc Phyllis amica est,

Nunc teneras aliquis pascit amator oves.

Nunc canitis Faunos, &, agrestia numina, Panes,

Semivirosq́ue capros, semicaprosq́ue viros.

Illa sed Andinam sapiunt commenta Poësin,

Omnia sunt Latij docta reperta soli.

Quare agite, & patrios tandem dediscite cantus,

Et numeris currat vestra Thalia meis.

Scribite foemineis aliquid sublimius ausis,

Pangite, quod virgo non queat ulla, melos.

Agnoscat precium Romanae Belgica linguae,

Quae Romae dominos est venerata suos.

Ad doctissimum Iuvenem, D. Ioan. de Ionchere, De Publicis Ivdiciis

Pro consequenda summa Iuris utriusque Laureâ publicè disputantem.

AVrea cum primis flueret mortalibus aetas,

Laetaq́ue Saturno secula rege forent:

Candida simplicitas teneris eluxit in annis,

Nec sceleri Iudex, aut gravis ultor erat.

Ignorare suas voluit facundia laudes,

Nec fuit in trepidos lingua diserta reos.

Curia tunc strepitu, tunc aures lite vacabant,

Et nondum cupidas senserat aula manus.

Non Tabulae scripsere minas, poenasve Decemvir,

Vinxerat aut sontes saeva numella pedes.

Mox ubi sub duro mores riguere metallo,

Coepit & adversa crescere lege nefas:

Curia, rostra, forum, carcer, vadimonia, lictor,

Nomina temporibus nata fuere malis.

Ilicet iratae Metium rapuere quadrigae,

Subditaq́ue infami colla fuere iugo.

Iura dedit populis posito vix praetor aratro,

Et poterant lapides, & placuisse fabae.

Signantur presso miserandae stigmate frontes,

Bestiaque in poenas saepè vocata fuit.

Aut damnata truces expectant corpora Scalae,

Clauditur aut Gyaro femina virque brevi.

Hunc celeres torsere rotae, & crudelibus uncis

Rapta fuit medio purpura spreta foro.

Vibravit rigidas Manli censura secures,

Fasciaque in iugulo stricta Cethege tuo est.

Exulat, & poenas Naso persolvit Amori,

Et potuit vates versibus esse miser.

Atque alibi celebres dictant consulta Lycurgi,

Et vitijs scribit verba severa Solon.

Improbitas irata dolet, legumque catastas

Horret, & ultores credit adesse Deos.

Haec Batavos, Ionchere, doces, sociosque Sicambros,

Et patriae praestas sceptra tremenda tuae.

Nec tamen aut duri laudas Busiridis aras,

Aut saevum Phalarim, Tantalidasque probas.

Temperat Ausonias facilis Clementia leges,

Et tua delicto est credita poena minor.

Debeat excellens alijs sua proemia virtus:

Per te securis non licet esse malis.

Ornatissimo, doctissimoque viro D. Iacobo Petitio, I.V. Doctori,

Sponso.

CVi placuit nullo discincta Cupidine Pallas,

Et potior casta Pallade diva Themis,

Cur iam virgineos, coelestia numina, coetus

Despicis, & tantas spernis amator opes?

Cur Phoebo praefers thalamos, cur basia chartis,

Et victrix de te praemia sponsa capit?

Scilicet aërias nuper qui transilis Alpes,

In Paphio recreas corpora fessa sinu.

Qui calidos perfers Rhaetorum in montibus aestus,

Nunc quoque, sed flamma fervidiore, cales.

Qui miranda stupes veteris vestigia Romae,

Sola stupes dominae lumina blanda tuae.

Non iuvat ingentes ultrà spectare colossos,

Nec spolia invisi temporis exul amas.

Laocoon docto torsit tibi brachia flexu:

Iam, tua quò flectas brachia, dicet Amor.

Dicet Amor, Dircen simul, atque Amphiona sperne,

Et varium Rhodiae sordeat artis opus.

Hîc, tibi quam format solers natura figuram,

Adspice, & Amsteliae candida colla Deae.

Adspice Romanis aliquid praestantius ausis,

Mobile quod vivo corpore pondus habet.

Fortia quid spectas domitoris membra ferarum?

Herculeas damnant iam tua bella manus.

Perfacilis labor est laesam domuisse puellam;

Lenior hoc monstrum subdere cura potest.

Exuvias quoque Cypris amat, clavamque, manumque,

Blanda sed obsequijs commodat arma suis.

Maxime lustrator terrae, coelique, marisque,

Excute, quae possint perplacuisse domi.

Iam peregrè vixisse satis. solatia tandem

Sufficiat gremio sponsa Batava suo.

Vasta nimis mundi iam contrahe regna, tuamque

Includas circo, sed breviore, viam.

Sic, ubi ab Hesperijs redijt Tirynthius oris,

Haesit in amplexu Deianira tuo.

Ad doctissimum virum, Baldvinvm Hamaevm Londino-Anglvm, quum Medicinae laureâ in Batavis decoratus Britanniam repeteret.

DVm procul opposito divisos orbe Britannos,

Regnaque iam Carolo rege beata petis:

Accipe, quae medicis subscribo carmina chartis,

Carmina Barlaei signa futura tui.

Forsitan Oceani, forsan fastidia terrae

Discutiet vatis charta notata manu.

Aut placidos inter relegens haec disticha fluctus,

Adspicies famae scripta trophaea tuae.

Quin etiam, veteris si fas meminisse magistri,

Hos elegos medijs pignus habebis aquis.

At vos AEolij fremitus compescite fratres,

Ne violet charum dira procella caput.

Qua vehitur meus ille rati, servatur Apollo,

Depositumque poli nobile puppis habet.

Cui sua Phillyrides, Amythaoniusque Melampus,

Cui sua Pergameus credidit ausa senex.

Sacraque praeclarus pandit consulta Machaon,

Et veteres Graiûm terra reclusit opes.

Parcite bellaces Morini, dum transeat hospes,

Nuncupet & patrijs debita vota focis.

Innocuae repetunt Brittonum littora Musae,

Nec manus Hesperij sanguinis ista rea est.

Cur noceant placido belli solennia Phoebo,

Martiaque imbelles exigat ira viros?

Non onerant nostras Eoa monilia dextras,

Fulva nec aurifero pondera rapta Tago.

Doctorum fatale malum sat parvula dos est,

Pauperiesque bonae mentis iniqua soror.

Audiat Austriacus; debentur libera nobis

AEquora, nec Pallas partibus aequa studet:

Audiat Auriacus: scelus est vincire Camaenas,

Hic speciem Mavors impietatis habet.

At tu laeta tuum generosa Britannia civem

Excipe, Battavicae nomina prima scholae.

Quales Cecropijs redeuntes Roma salutat

Sedibus, & plausus commodat ipsa suos.

Si caruisse dolor fuerit, matura rependet

Consilia, & celeres protrahet arte colos.

Opprobrium fatis faciet, nëc vindice tanto

Negliget in leges Atropos ire novas.

Morborum genus omne potens Medicina fugabit;

Quos Tamesis refluis in mare mittet aquis.

Sic ubi Tarpeias serpens Epidaurius arces

Appulit, afflictâ cessit ab urbe lues.

In obitum Celeberrimi, praestantissimique viri, D. Thomae Erpenii, liberalium Artium Magistri, et Linguarum Orientalium in Academia Lugdunensi Professoris eximij, Elegia.

QVi medicos nuper ploravi carmine manes,

Et magno solvi debita iusta seni;

Nunc iterum in lachrymas, iterum in suspiria cogor;

Nec potuit simplex, qui nocet, esse dolor.

Nulla caret mors morte, nec est sine funere funus,

Vixque suas servant lassa feretra vices.

Quo superis iam thure miser placabitur orbis?

Quae pia difficilem leniet ara Deum?

Gens vitae secura sumus, mactamur iniqui,

Nec rea quod iustè terra queratur habet.

Lurida terribili latè grassata flagello,

Pestiferas quassat trux Libitina faces,

Quà Latijs quondam steterat gens Martia castris,

AEquoreasque bibit Rhenus anhelus aquas.

Nunc ubi Thymbraeo fumant altaria vati,

Et sacrata sibi limina Pallas habet.

Non flectunt rigidas doctorum nomina Parcas,

Nec iuvat in tantis plus sapuisse malis.

Lugent Pierides, & magnis orba magistris

Iam tacitos moerent pulpita muta sonos.

Occidit Eoi interpres facundia mundi,

Notaque Barbarico lingua sub axe silet.

Quae Batavûm populis Arabas confudit, & Indos,

Atque uno patriam noluit ore loqui.

Illa Britanniacas famâ transcenderat oras,

Nec poterat spatijs Belgica stare tuis.

Illa per Hesperias fundens sua commoda terras,

Clarius inviso nomen ab hoste tulit.

Tota renascentes stupuit Germania voces,

Et decus hoc doluit non peperisse sibi.

Adspice, quà geminas iaculatur Cynthius umbras,

Cunctaque quà surgunt sidera, cuncta cadunt.

Adspice, quà Cancri chelis supposta Syene

Sistit Apollineas ultima meta rotas.

Aut ubi Fessanos, Numidasq́ue amplectitur Atlas,

Crebraque Erythraeis puppis inerrat aquis.

Hic potuit vox illa loqui, neglectaque primum

Scripsit in Occiduo Turcia verba solo.

Iamq́ue procul positum Rhenus compellat Orontem,

Et nova miratur nomina factus Arabs.

Iam sua Sultano transmittit foedera Belga,

Et socias iungunt Punica regna manus.

Iam Mahumetanae prostant deliria sectae,

Et malè consutae relligionis opus.

Quasque vafer fuerat commentus Sergius artes,

Mixtaque Idumaeis dogmata nostra sacris.

Quae sapimus reliqui, sapimus vulgaria multi:

Quae sapuit mens haec, rarior illa fuit.

Illa Palaestinis accendit lampada chartis,

Et docuit punctis dicta notata suis.

Edidit Hollandis recutitum pervigil orbem,

Atque Syros alio fecit in orbe legi.

Cur moreris vir magne, tuosque incidis honores?

Cur leve nos Batavos deseruisse putas?

An ferus & iaculis fatalibus acer Apollo

Hac etiam nobis parte nocere cupit?

Quod potuit mea Leida nefas? quo numine laeso

Tam grandis culpae credimur esse rei?

An meliora rapit rigidi inclementia fati?

Seraque quos optent secula, prima necat?

Non trahit in levibus pelagi suspiria damnis

Navita, sed magnas naufragus optat opes.

Memnona Dardanidûm pubes dum plorat ademptum,

Incolumi perstans Hectore bella gerit.

Tu moreris, pariterque tuo cum funere condis,

Proh dolor, ingenij pignora rara tui.

Sed qui tanta novis iam libret pondera curis,

Vix aliquem moestae das superesse scholae.

Abstulit Occasus, quas linguas prodidit Ortus,

Et tumulus laudes nunc Orientis habet.

Scilicet unus Arabs potuit te stante renasci,

Vnus Arabs voluit te moriente mori.

Prosopopoeja mortis, in Petrvm Pavwivm Anatomicum, & Medicinae in Academia Lugduno Batava Professorem, jam vita defunctum.

Illa ego, quam fari mirabile, vivere falsum,

Nunc tamen è tumulo Mors rediviva loquor.

Credite mortales. fingunt contraria vates,

Inque caput nostrum ius quoque Phoebus habet.

Mutarunt en fata vices. loquor ipsa, silente,

Cui precium laudis non leve lingua dedit.

Ille triumphatâ toties de morte disertus,

Cum spolium pelles, ossa, cadaver erant,

Hac dextrâ cadit, & fatalibus occubat umbris,

Nec potuit nostrae fallere tela manus.

Saevus in imbelles toties qui saevijt artus,

Et spectacla meas publica fecit opes,

Exuvias miserorum, & siccâ morte cadentum,

Iamque semel poenam corpora passa suam.

Vidi ego, cum plenis portaret cruda canistris

Fercula, crudeli dilateranda manu.

Vidi ego liventes extracto viscere dextras,

Vtque iacens stanti fabula factus homo est.

Parcite Dij, dixi, defunctis parcite membris,

Et pereat solers in mea frusta caput.

Terra tegat totum post vitae damna cadaver,

Supplicia à miseris posthumà nulla peto.

At quoties vivos, licet arte, resolveret artus,

Raptaq́ue de calidâ matre catella foret,

Non secus ac placidam tigris Gangetica cervam

Diripit, aut proprium perfida mater Ityn:

Indolui tam dura scholis documenta parari,

Et tam barbaricâ commoda caede peti.

Ipsa ego, quae toti sum terror maximus orbi,

Facta viro risus publica causa fui.

Dum me ridiculi moderantem frena caballi,

Aut bovis in pigro tergore stare facit.

Vera loquor, quae visa sibi testabitur hospes,

Ossea ubi circis clauditur aula suis.

Desine mirari. ridet, quae seria, mundus,

Ludicraque attonita cum gravitate stupet.

O utinam tantum nesciret fama magistrum,

Quaeque tenet cineres, clauderet urna virum.

Nunc super Ausonios, super exauditus Iberos

Nominis augusta nobilitate viget.

Effugit foecunda meum Mens sola furorem,

Et post exequias clara superstes agit.

Stat decus ingenijs. fateor, cogorq́ue fateri,

Non habet in tantum ius Libitina caput.

Morborum vel mille vices, tot daedala terrae

Gramina, naturae luxuriantis opes,

Quae Coi docet arcta senis, quae fusa Galeni

Pagina, quae medicus pharmaca scripsit Arabs,

Quicquid fatales potuit tardare sorores,

Lentiùs & nostrum iussit adesse diem,

Et quid quaeque ferat regio, quid ferre recuset,

Norat, in exitium cuncta reperta meum.

Sed quoniam invidia maior post fata perennat,

Vindictae in solo corpore signa dabo.

Quique meos toties doctè excoriavit alumnos,

Deque cadaveribus rapta trophaea tulit,

Hac poenam mihi parte luat. quae dextera caedes

Fecit, in exuvias ingeniosa meas,

Rursus Anaxagoras atomos dissolvat in omnes,

Et secet in similes singula particulas;

In causas facunda meas quae lingua locuta est,

Democritus Plenum findat & in Vacuum.

At caput, invisas nuribus quod prodidit artes,

Pythagoras denos dissecet in numeros.

Vosque animae, quarum luxavit corpora Doctor,

Infesti vobis cor resecate viri.

Rarum aliquid, ni fallor, erit. quae membra supersunt,

Terrigenûm sectrix excoriabit humus.

Sorte pari pereat. Nemesis iustissima vox est:

AEqua refert, quisquis, quod facit ipse, refert.

Epithalamivm in Nuptias Viri amplissimi, & honestissimi D.

Rvtgeri Hvygens, Status Ordinum Consiliarij Prudentissimi, & urbis Arnhemensis Consulis, ac

nobilissimae Nomnae à Linteloo, Filiae Nobilissimi Everardi à Linteloo, Domini

in Ees & Mars, celebratas Hagae Comitis IV. Id. April. Anno cIɔ Iɔcxxiv.

SVspice Battavia, & magno fac vota clienti,

Ventilet Idalias pronuba dextra faces.

Inclita Lintelios dum velant flammea vultus,

Thuraque dant Paphijs nomina tanta focis.

Occupat hinc primos praestans Rutgerus amores,

Dumque sibi, patriae pergit amare suae:

Hinc pia virgineum proscribit Nomna pudorem,

Nec scelus huic culpae succubuisse putat.

Stemmata magna suis froenat Cytheraea lupatis,

Et petit à doctâ fronte tributa Venus,

Qui procul Ausonijs peregrè modo constitit oris,

Vidit & Alpinis regna dirempta iugis;

Et Venetum sedes, & magnae moenia Romae,

Laetaque thyrsigero Gallica rura Deo:

Iam sibi servat amans, & serò sponsa reversum

Arctius optato vult habitare sinu.

Quem docuit varias solers industria voces,

Non potuit dominae fallere verba suae.

Cui patrios nuper commisit Geldria fasces,

Agnoscit pueri sceptra superba Dei.

Qui Batavum fulsit curis ingentibus orbem,

Non potuit mollis non memor esse thori.

Assicit egregias etiam haec insania mentes,

Et sapiens istâ ridet in arte Cato.

Non hanc nobilitas, non vult nescire sacerdos,

Mancipat huic tetricas Curia tota togas.

Communi sic sorte merent plebs, templa, Senatus,

Nec semper noctu seria Caesar agit.

Nomna silet, spectatq́ue sui laeta ora mariti,

Et, quae non audet dicere, casta premit.

Blandus amor vultum generoso pingit honesto,

Vixq́ue sinit cupidas dissimulare faces.

Plus sexu sapit illa suo; plus sanguine virtus,

Plus pietas priscâ nobilitate nitet.

Ornatur fortuna viro, & tot dotibus aucta,

Innuba cui Pallas nubere vellet, amat.

Crescite par clarum & dignos sperate nepotes,

Posteritas thalamis debeat ipsa novis.

Applaudit Paphos ipsa, favet domus alta Cythaeron,

Idaliumq́ue Venus concutit aequa nemus.

Fumantes citius Titan demergere currus,

Et properare suis Cynthia gestit equis.

Quin pater Arnhemi delapsus gurgite Rhenus,

Crescentes tali Consule damnat aquas.

Votaq́ue gavisi transmittunt laeta Sicambri,

Et Batavus festo carmine laeta fremit.

Qui Patriae, Superisque simul placuere, quis illis

Coniugibus faciles non putet esse Deos?

Ad eundem Sponsum urbi Bergae ad-Zomam nuper obsessae à consilijs. Epigramma.

EFferus obsessas nuper dum Spinola portas

Pulsat, & hoc laudum pulvere sudat Iber;

Dum sibi dux Italus, sibi spondet Berga triumphos,

Miscet & alternas hostis, & illa neces:

Mitteris, ut tanti libres discrimina belli,

Et patriae casus mens generosa levet.

Dumque libens gladijs, cuneisq́ue immixtus inerras,

Nulla tibi curae virgo, Venusq́ue fuit.

Mox ubi cessit Iber, Veneri quoque cedis amator,

Raptaque Mavorti praemia Cypris habet.

Debellat rabidum felix solertia Martem,

Attamen haec Veneris succubat una manu.

Scilicet invitos Mavors subit, illa volentes,

Haec precibus causam promovet, ille minis.

In Anum nubere parantem.

ECquid adhuc tenero petulans illudis amori,

Et Paphio tentas bella movere Deo?

Oscula poscis anus, legesque invertis amantum,

Et cupis exemplo nubere monstra tuo.

Duceris in moestum, gressu titubante, cubile,

Sponsaq́ue fis, nunquam quae potes esse parens.

Non praeeunt tibi laetus Hymen, laeraeq́ue pueilae,

Deserit ascensas arida flamma faces,

Non Lucina tuis aderit placidissima votis,

Nec gemitus ullo laesa dolore dabis.

Et cur hoc nequeas, possum tibi dicere causam,

Delassare virum, non redamare potes.

Te Paris adspiciens laqueo se stringat amator,

Leander medijs mergier optet aquïs.

Ipse tuis furias flammis praeponat Orestes,

Te nisi spe mortis Protesilans amet.

Eligat in rabidum Theseus descendere taurum,

Quam gremij indignâ parte iacere tui.

Amphitryoniades Nessi sibi toxica poscat,

Quam te victori succubuisse sibi.

Quin ruere AEneas malit per saxa, per ignes,

Saucia quam telis pectora ferre tuis.

Si tales fuerint, Briseida spernat Achilles,

Hippolytus Phaedram, Phyllida Demophoon.

Te videat Linus, mox detestetur amorem,

Nec sua basiolis polluat ora tuis.

Ridet Amor, ridet stolidos Cytheraea labores,

Et sua prostitui sacra Cupido dolet.

Miratur calidà Veneris flagrare favillâ

Pectora Sithoniâ frigidiora nive.

Et stupet obtusas tantum valuisse sagittas,

Et vulnus nulla cuspide posse dari.

Nunc arcus periere mei, nunc teda laborat,

Nunc precium nostri sordet honoris, ait.

Oscula libantur foedis graveolentia labris,

Aptaque candidulis basia virginibus.

Brachia lascivae circumijcienda puellae,

Proh dolor, extinctum penè cadaver habent.

Prensantur putres, exanguia pondera, mammae,

Collaque mendaci vix speciosa luto.

Vivere vult alios de se, quae proxima morti est,

Et thalamos optat, debita quae tumulo est.

Quam plorare gravi debebat praefica lessu,

Nunc mea sed moriens carmina cantat anus.

Non hanc aurifero redimat sibi Iuppiter imbre,

Heu, nimis ignavos sperneret ille sinus.

Non illam viridi Daphne commutet Apollo,

Si fugiat, iam mox arida quercus erit.

Non folijs illam cingit viridantibus aetas,

Aut tenerum facies ornat honora caput.

Omnia marcescunt, oculi, frons, colla, lacerti,

Tempora, pes, gremium, pectora, lingua, genae.

Exequias haec festa puta, Sponsamque cadaver,

Quoque thoro flammas expetit, esse rogum.

Ad Constantinvm Hvgenivm Eqvitem, Cum è castris reduci Epithalamium Blyenburgianum ipsi offerret.

IAm dudum lituis, belliq́ue immixte periclis,

Spectasti patriae castra, Ducesque tuae.

Et circum horrisono sonuerunt classica cantu,

Praeliaq́ue imbellem detinuere virum.

Sit satis Auriacis oculos donasse triumphis,

Exigit ad curas te tua nupta novas.

Quosque legas blandos offert Barlaeus amores,

Carminaque in molles officiosa thoros.

Bella gerant alij, Veneris nos scribimus ignes,

Quosque velim ludos dedidicisse, cano.

Ne tamen haec facili noceat facundia vati,

Aut toties dictos credar amare iocos:

Scribimus inviti Paphiae poppysmata matris,

Et canit in thalamis non nisi iussa chelys.

Cogimur & blandè cupidis parere maritis,

Iamq́ue petit versus iste vel ista meos.

Sic oneri mea Musa mihi est. sum verna Diones,

Et totum imperio mancipat illa suo.

Adspicit emeritus, quae quondam exercuit, arma

Miles, & insolitum narrat, & odit opus.

Saepè senex cunas, puerique crepundia versat,

Et Veneris tremulâ praelia voce canit.

Nos quoque languentes in nostro pectore tedas

Tollimus, & dudum gaudia spreta damus.

Stat chartis conclusus amor. non urimur ultrà,

Crede, procax non est, garrula Musa mihi est.

At tu, sanguineo Martis subducte theatro,

Mascula Barlaeae basia fige tuae.

Qualia in Andromaches defixit basia labris

Hector, in AEmonio Laodameia viro.

Forsan & hoc reduci carmen conducet amanti,

Et stimulos addet pagina nostra tibi.

Dumque legis rigidi teneros Praetoris amores,

Officij poteris mox meminisse tui.

Ad Doctissimum Iuvenem, Hvgonem Boxelivm, Cum

Magister Artium publicè in Batavorum Academia renunciaretur.

DVm patrios circum frendet Bellona penates,

Iamque minax etiam Breda nocere potest;

Dum resonant medijs Mavortia classica portis,

Et rediens belli praemia iactat eques:

Otia, Boxeli, & Batavi secreta Lycaei,

Et studium placidae nobile pacis amas.

Phoebus amor tuus est, faciles solatia Musae,

Saevaque dum damnas praelia, docta paras.

Succubat exutus titulis fallacibus error,

Et verum specie iam meliore nitet.

Ingreditur prisco Graiûm sapientia fastu,

Et sua purgari dogmata Stoa stupet.

Docta Cleantheam lassat solertia turbam,

Socraticasq́ue vigil cura reformat opes.

Sic patriae vixisse cupis, sic aspera bellis

Ingenio fiet mitior Heusda tuo.

Audiet Odrysius tenerae praecepta Minervae,

Nec rigidâ solùm casside tutus erit.

Audiet indomitus tanti documenta magistri,

Atque tuâ mores leniet arte suos.

Illic innocuo si pinges pulvere vallos,

Fictaque dimensis castra locabis agris:

Ipse suum perdiscet opus. si moenia scribas,

Exstruet auspicijs moenia scripta tuis.

Si lasciva truces victoria suggerat iras,

Et iugulum victus porrigat hostis Iber:

Parcere subiectis & se superare docebis.

Nec uisi pugnantûm gloria sanguis erit.

Praelia si timidi fugiant, hortabere dictis;

Fervida si tentent praelia, iussa dabis.

Iam patris AEneae laudes, nunc Hectoris arma,

AEmathioque canes bella peracta solo.

Vel quibus Ausonios Cattus spoliaverit ausis,

Spreverit & Latios Belgica terra Deos.

Omnia doctrinae parent sub legibus. ipsos

Bellorum fas est subdere colla duces.

Formant arma Scholae: nec Martia Palladis hasta

Negligit officij discere iura sui.

Crescite Battavicae tantis vittutibus urbes,

Et galeas Clario condecorate Deo.

Si neget aeternos belli fortuna triumphos,

Continuant vestrum pulpita nostra decus.

Elegia Ad amplissimum virum, Matthiam Overbeqvivm, ruri, ad castra Albiniana, viventem, qua vitae urbanae & rusticae discrimina describuntur.

ACcipe, quae doctâ tibi littera mittitur urbe,

Rhenus ubi fessas sistit anhelus aquas.

Accipe, nec nostrae precium aversare Camoenae,

Et mea sint studijs otia grata tuis.

Vrbis ego, tu ruris amans, iam dispare vita

Vivimus, atque alium ventilat aura Iovem.

Illic celsa novo surgunt tibi culmina saxo:

Et propius Superûm limina lambit apex.

Hîc mihi vicino domus est non aemula tecto,

Nec meus excelso vertice fumus abit.

Illîc coelicolum spacioso fornice templa,

Hîc eadem nobis, sed magis arcta, patent.

Illic demissam radunt tibi sidera terram,

Hîc oriens nunquam stella, sed orta micat.

Illic aequoreis citius Sol surgit ab undis,

Atque Aurora suum deserit alma senem.

Tardius hic vehit illa diem, lucemque moratur,

Et tenebras citius vespera moesta refert.

Non illic querulas tollit vicinia voces,

Aut haerent lateri garrula tecta tuo.

Hic anus, invalidis licet enervata lacertis,

Improba clamosa iurgia voce serit.

Illic innocuâ figis vestigia plantâ,

Hic Niobe teneros laedit iniqua pedes.

Illic molle suos tibi ver ostentat honores,

Hic nova purpurei gloria veris abest.

Illic flaventes aestas protrudit aristas.

Hic eadem sterilis munera nescit humus.

Illic foecundos Autumnus parturit hortos,

Hic Pomona suas rara ministrat opes.

Illic bruma nives terris aspergit, & agris,

Hic eadem vultu sordidiore riget.

Illic tardigradis incedit gressibus Io,

Flexipedi calcans pascua laeta pede.

Illic lanigeris Corydon irascitur agnis,

Atque aries tanti dux gregis agmen agit.

Illic quadrupedum latos ferit ungula campos,

Et patiens duri vomeris hinnit equus.

Illic mane diem, & fugientis lumina Phoebi

Nunciat in medio garrula rana lacu.

Hic neque balat ovis, nec tristi vacca boatu

Ingemit, aut placidis rana coaxat aquis.

Non hic Neptuni tellus percussa tridenti,

Horrida qui spirent praelia, fundit equos.

Illic aërij mellis coelestia dona

Ingeniosa suis sedibus abdit apis.

Illic candidulum plenâ lac verberat urnâ

Thestylis, & mixtas seligit arte dapes.

Illic grata vocant fessum mulctralia Mopsum,

Gramineoque iacet Nysa petulca thoro.

Haec loca damnat apis, fastidit Thestylis urbem;

Et quaerenda foris fabrica lactis erit.

Illic sublimi volitans strepit ardea quercu:

Hic petulans celsa passer in aede salit.

Illic prata virent, Zephyrusque tepentibus auris

Florigeros pulchrâ veste coronat agros.

Hic aliquis Tyrio maculavit murice vestes,

Quodque alibi felis rara cacavit; olet.

Ruri garrit anas, limosaq́ue trinsat hirundo,

Maestaque iam moriens carmina cantat olor.

Vndique dulcisonis resonat concentibus aether,

Et modulos docili gutture reddit avis.

Hic sua vocalis vendit ientacula pistor,

Aut merces diro carmine laudat anus.

Tisiphonem simili credam mugire boatu,

Et Stygius latret talia verba canis.

Aut qui Cancasea damnatus rupe Prometheus

Supplicij queritur tristia fata sui.

Illic grata quies, tacitiq́ue silentia ruris

Ocia dant Musis inviolata tuis.

Illic cornipedes, agrestia numina, Faunos,

Et timidas iuxtà cernis Hamadryadas.

Hic neque Pan calamos inflat, nec gramine fusi

Virginei fugiunt, Pane sequente, chori.

Illic empta tuas fugiunt opsonia mensas,

Hic varias praebent cara macella dapes.

Illic pestiferam difflat locus amplior auram,

Hic eadem spatio, sed breviore, fuit.

Cum tot ruricolis, cum sint tot gaudia vobis,

Cur mea sors dispar cogitur esse tuae.

Scilicet Attalico turgent tibi scrinia censu,

Attalicas nobis arca negavit opes.

Nulla gravant inopes vatum sestertia cistas,

Quaeque natat medio dives arena Tago.

Tu tibi rus geniale facis. si tinniat aurum,

Ipse tibi poterit Caucasus esse domus.

Elegia In nomen uxoris Barbarae.

Barbara nunc mihi tu, nunc sunt tua nomina lusus,

Hic mihi, sed forsan gratior ille tibi.

Barbara Pyramidum sileat miracula Memphis.

Sic tua Bilbilicus verba poëta canit.

Barbara dicta fuit Latiae gens nescia linguae.

Barbara gens, quae non Graeca, vocata fuit.

Barbara forma potest vero distinguere falsum.

Barbara perfectae fit rationis opus.

Barbara virgineos inter celeberrima coetus,

Romana meruit relligione coli.

Sub iuga iam Seres, iam barbarus isset Orontes,

AEmathij doctus carminis auctor ait.

Nec moritura canit divini Musa Tibulli:

Barbara gypsatos stringere vincla pedes.

Barbara narratur venisse venefica tecum,

Hypsipyle charum scripsit ad AEsonidem.

Barbara respersa est puerorum sanguine Colchis,

Insontem iugulat barbara mater Ityn.

Barbarus est Phasis: studijs quoque barbara Thrace est.

Barbaraq́ue Eoas vectat Erythra rates.

Barbarus est Atlas: sunt barbara moenia Byrsae,

Barbarus est Phalaris, barbaricusque Scinis.

Barbara Barbariae loca sunt, vocisque ferinae,

Totaq́ue barbarie barbara terra riget.

Barbarico viguit Latij facundia bello,

Barbarus attonita saevit in urbe furor.

Ausonias audax cum frangeret Hannibal arces,

Moribus & victu barbarus ille fuit.

Barbara se peltis pugnans defendit Amazon,

Barbara Bellona est, barbarus Antiphates.

Sunt & barbaricae chlamydes, ensesque togaeque,

Barbaraque in Phrygio crine tiara nitet.

Barbara Romulidûm recreant spectacula mensas,

Barbaraq́ue in Caveis bestia bella parat.

Barbara magnanimum timuit Germania Drusum,

Sensit barbaricos Martia Roma Getas.

Dardanidae vincunt, dum restat barbarus Hector.

Sternitur astrictis barbarus Ister aquis.

Est ubi barbaries, & barbarus infremit horror.

Luxuriat laetis barbara Persis agris.

O quoties doluit Rhenus, qua barbarus ibat.

Ponitur ad patrios barbara praeda Deos.

Est quos saevities accusat barbara; sunt quos

Naufragij damnis barbara Syrtis alit.

Barbara Romanae discussit verba loquelae,

Reddidit & priscas Valla latinus opes.

Turba, Camoenarum, Phoebique perosa lepores,

Nec quibus ingenium mite Minerva dedit,

Crudelis, nullaque ferox placabilis arte,

Barbara Palladijs creditur esse viris.

Pannonios crebrò populantur barbara fines

Agmina, Caesareo gens inimica solo.

Littera frendentis rabiem testata molossi,

Bis mansueta tuum Barbara nomen habet.

Littera, quam patulo gens Dorica clamitat ore,

Pandit vocali ter tua verba sono.

Quin caput illa tuum, ventremque hinc occupat audax

Littera, quam tremulo gutture balat ovis.

Barbara regali celebrat convivia luxu

Magnificas iactans Persa superbus opes.

Barbara Idumaeas iugularunt agmina cunas,

Barbara dum iussus miles in arma ruit.

Barbarus has segetes, & culta novalia miles;

Et Melibaee tuos depopulatur agros.

Barbara crudeli satiantur viscera pastu,

Barbaraque Indorum funera ventre latent.

Quas sacer ille feras modulando lenijt Orpheus,

Caedibus & victu barbara turba fuit.

Barbara Barbariam, & diffusos terminat Afros

Gadibus, & calidâ terra perusta Pharo,

Adspicit immensos spatijs immanibus agros,

Desertumque nemus Bar vocat unctus Arabs[...]

Barbara sis toto quamvis mihi nomine, solum

Oscula cum non sint barbara, mitis eris.

Barbaries nihil ista nocet. si blandula frons est,

Blandula si vox est, Barbara nulla mihi est.

Epithalamivm, in Nuptias Probitate ac doctrina eximij Viri, Iohannis Bor, Vltrajectini, Medicinae Doctoris, et Machtildis à Someren, Amplissimi spectatissimiq́ue Viri Iohannis à Someren, Filiae.

QVem Batavis nuper medicum formavit Athenis

Phoebus, & Aonides excoluere Deae,

Iam proprium sibi Cypris habet. procul ite Camoenae,

Alter in Idalia poscitur arte labor.

Borriades dominae subdit sua colla Dionae,

Et calidâ Musas virgine damnat amans.

Reddita pro Cirrhâ Paphos est, Helicone Cithaeron,

Quemque Claros tenuit, mollior Ida fovet.

Omnia sordescunt, herbae, medicamina, morbi;

Iamque aliquis Veneris praemia morbus habet.

Vna fugat veteres coniunx lepidissima curas,

Et facit egregias victa puella vices.

Gallia Daphneum capiti circumdedit orbem,

Nunc decorant pexas myrtea serta comas.

Scilicet ista manent doctas redimicula frontes,

His Paris, his petulans cinctus Adonis erat,

Horrida Pergamei calcantur scripta magistri,

Et nova, quae doceat, dogmata dictat Amor.

Qualia inexpertam docuit Leander amicam,

Cum tumidis primùm sospes abisset aquis.

Qualia in Hypsipyles thalamis recitavit Iason,

Aut Paris Oenonae dixit amica suae.

Blanda placent, risus, oculi, thorus, oscula, tedae,

Et si quid charum tectius esse solet.

Expetiturque Deûm toties dignata cubili

Fabrica, & in vultu dispare ludit Hymen.

Illa, graves quamvis, expugnat forma Catones,

Illa vel armatos cogit amare deos.

Illa Panomphaeum celso pellexit Olympo,

Et summum aurifero miscuit imbre Iovem.

Illa suum tacitos virus diffundit in artus,

Et placido tetricos fascinat ore viros.

Pelias Argolicis cantata est vatibus hasta,

Fabula mendacis sed fuit ista soli.

Quae ferit, & laesos eadem persanat amantes,

Forma puellarum Pelias hasta fuit.

Hanc petit, hanc circum spaciosus volvitur orbis,

Non haerent alio pondera nostra loco.

Haec quoque, Sponse, tuis defixit spicula venis,

Eq́ue tuo certam vulnere sperat opem.

Nec tibi iam prodest veteris sapientia Coi,

Coctaque millenis pharmaca simplicibus.

Quid centum misces uno cratere maniplos?

Imbibet haec medicum laesa puella suum.

Quid lenire paras totidem, mala nomina, febres?

Te quoque iam febris, sed reditura, tenet.

Cur modò derivas, modo fluxus arte revellis?

Crede mihi, hac ipse sanior arte fores.

Nunc aegrum fodis ense latus, nunc lumina tractas,

Nunc illi tremulo corde mamilla salit.

Nunc alijs lento pectus torretur ab igne.

Et tamen his etiam partibus ipse doles.

Plurima dum sanas, dum totos porrigis hortos,

Dic mihi, cur dominum negligit herba suum?

An quia mollis amor solis sua gaudia saxis

Invidet, atque hominem vult superesse sibi?

An quia maiorum sequimur vestigia nati,

Et patrias artes nos quoque scire iuvat?

An quia cum toto delirent numina coelo,

Dedecus est puerum plus sapuisse deum?

An quia Acidaliâ volupe est caluisse favilla,

Et tibi plus flamma haec, quam medicina, placet?

An quia cum serus tibi deseret Hesperus Oetam,

Pharmaca Machtildis non violenta dabit?

Sic tua non doctae transcribis iura maritae,

Hippocratisque tui nescia sanat amans.

Nec peccare puta; magni secura Galeni

Nupta Machaonium si tua tractet opus.

Tu titulos, tu iura dabis, tu pilea confer.

Hoc quoque Doctorum nomina iuris habent.

Interea medius dum turbat fercula vates,

Et mea festivus carmina ridet amor,

Spumantem puerorum aliquis praelibet Iacchum,

Nam posuit siccis omnia dura Deus.

Tuque anima pars magna meae, dulcissime Borri,

Excute Machtildi vela recincta tuae:

Scande thorum, at qualem posita gravitate Catonem

Coniugis in gremium credimus isse suae.

Ipsa favens primas nox longius explicet umbras,

Et veniat rutilo lentus ab axe dies.

Surgat progenies non inficianda parenti,

Patricias cingat crebra corona fores.

Sic quoque languentis reparas dispendia mundi.

Incola nec nostri degener orbis eris.

Fortè aliquem, saevum Belgis qui avertat Iberum,

Deque tua Martis fulmina stirpe dabis.

Adspicis, ut cunctis annixus viribus hostis,

Iam patriam summo margine radat humum?

Obijce, quae pugnent, animas, nova robora crescant,

Ne pereat belli gloria, Cypris amet.

Pergama quod steterint, armis debetur, & ulnis,

Hectoris hîc, Hecubae laus quoque magna fuit.

Ni toties viduos auxisset Roma penates,

Victor in hos colles Hannibal isset ovans.

Basia si cessent, foecundaque praelia vitae,

Auriacus nullo milite tutus erit.

Solve fidem, tantus nec subtrahe pignora civis.

Cum pater es magni nominis orsa tenes.

Tolle moras, spondet faciles Machtildis amores,

Et sua non ultrà vota timere cupit.

Ne tamen ex illa redeas malè notus arena,

Nec nimium timidus, nec nimis acer ama.

Epigramma in eosdem Sponsos.

SI Probitas unquam casto sociata Pudori,

Iunctaque si Pietas cum Pietate fuit:

Si Gravitas potuit blandos non spernere vultus,

Formaq́ue praeclarae praemia mentis amat:

Si Venus, & parili nectuntur foedere Pallas,

Et recubant uno Phoebus, Amorque thoro:

Adspice, quos geminos sociarunt Numina Sponsos,

Exemplum dictae nobile pacis habes.

Ad Ampliss. Doctiss.q́ue virum, D. Iacobvm Petitivm, I.V.D. vitreorum munerum datorem.

QVas mittis Venetûm, gratissima munera, merces,

Accepit facili Barbara nostra manu.

Nunc erecta nitent medijs anathemata tectis,

Et sibi bis genitus sacra Lyaeus habet.

Tu fragiles transmittis opes, & daedala quantum

Artifici possit pollice dextra doces.

Cernimus inflexum sinuosis orbibus anguem,

Qui totum diro vertice fulcit opus.

Scilicet hic nimij damnat carchesia Bacchi,

Vinaque vipereum virus habere monet.

Ne sapiens medijs cedat prudentia mensis,

Insanum prudens baiulat hydra Deum.

Et velut implicitus sua miscet corpora serpens,

Sic mixto socios agmine Liber amat.

Lucida dispersi depingunt membra colores,

Vinaque dissimili saepè colore placent.

Sunt haec mundanae fallacia gaudia vitae,

Nec, nisi quae frangant numina, vitra sumus.

Haec mecum quoties cernis, dilecte Petiti,

Natales fragili è pulvere disce tuos.

Flamma levis, levior genuit tua munera fumus,

Et levis has Itali dextra rotavit opes.

Flamma eadem, cautusq́ue minus tua disiicit hospes

Munera, nec magno nata labore cadunt.

Sic vitreâ natus pariter de stirpe misellus

Occidit, & morti se quoque debet homo.

Altius ad dignas animo consurgere curas

Nos decet, & superis figere corda locis.

Te neglecta Themis, spretus te poscit Apollo,

Et quondam studijs Pallas amica tuis.

Sat Venetis, Gallisque datum. iam Curia supplex,

Atque tuam meritò Patria sperat opem.

Hoc age, & iratas tandem placare Camoenas,

Et vitae studeas praemia ferre tuae.

Sic tibi perpetuos virtus decernet honores,

Quosque negat coecus iam favor, illa dabit.

Sic quae misisti, sed inania, pocula Bacchi,

Huc veniens isto numine plena bibes.

Eximiae eruditionis viro, Qvirino à Cankebeer, cum in Academia Lugduno-Batava Iuris utriusque Doctor crearetur.

DVm natura suos effoeta recolligit ausus,

Fessaque nascendo tempora trudit Hyems,

Iamque suos abiens Autumnus damnat honores,

Et pudor est nudum veste videre latus,

Frigora dum gelidâ Boreas invitat ab Arcto,

Et laxat famulas languida bruma manus;

Ecce triumphales agitat Sapientia currus,

Egregiasque vices cum Iove diva facit.

Ipsa novos animos Pallas capit, ipsa labores

Explicat, & laudes virgo patrima suas.

Panduntur curarum aedes, panduntur honorum,

Vtraque, sed socio limine, templa patent.

Abditus ingenijs gliscit calor, ardor honesti

Inclyta magnanimae pectora pubis agit.

Vix transit sine vate dies. lux altera, rursum

Altera Pegaseas lassat honora Deas.

AEmula Battavicas virtus exercet Athenas.

Invidiam credo nomina magna pati.

Qualis Olympiacae miratus praemia palmae,

Instat equus, si, quos occupet, ante videt,

Hunc alius super, atque alius sequiturq́ue premitq́ue

Et rapidis fervent concita plaustra rotis.

Viderat haec dudùm plaudentis signa Lycei;

Meque trophaea manent illa, Quirinus ait.

Ibimus, & si quis meritis locus, ibimus inquit,

Materies laudis sit Themis una meae,

Hac Minos, iustusq́ue Solon, hac arte Lycurgus,

Nec moritura meus nomina Caesar habet.

Hac Decius, Paulusque vigent, & maximus Azon

A serâ titulos posteritate refert.

Invenit mens docta viam. patet omnis eunti

Iustitia, & vastos explicat illa sinus,

Innumeras legum facies, & flexile verum,

Iuraque clamosi litigiosa fori.

Quid iuvet haeredem, quid spes eludat habendi,

Vt trepidi possit causa placere rei.

Quanta fides tabulis, & quali teste probentur,

Quidq́ue queat socios dissolüisse thoros.

Temperet ut iuris ratio decreta severi,

Quae maneat sceleri debita poena suo:

Cunctaq́ue Caesareis veneranda volumina sceptris,

Aptaq́ue bellantum litibus, apta togae.

Suspice Leida virum, & tantae da debita fronti

Praemia, ne proprium sit sine teste decus.

Ad te tota redit plenis spectata theatris

Gloria, communi semper honore meres.

Sunt tua, quae defers insignia; quaeque coronant

Tempora, sunt curae Pilea signa tuae.

In Mausoleum Gvilielmi Avransiorvm Principis, quod Delphis visitur.

ADspice Nassovij saxum regale sepulchri,

Quisquis ad Auriaci nomen, & arma stupes.

Haec memor Austriacum patria indignata Philippum,

Erigit Auriaco posthuma busta suo.

Surgit in invidiam pulsis hoc marmor Iberis,

Seraque virtutum praemia Belga parat.

Lustra oculis spectator opus, vultusque pererra,

Quos labor, & solers sculpsit in aere manus.

Guilielmi cineres, & magni Principis umbram,

Cunctaque nostrorum funera terra capit.

Incubat Auriaco Auriacus, sed eburneus illi,

Qui priùs Albanum terruit ense Ducem.

Sic iacuit dira stratum mercede cadaver,

Cum manus innocuum sterneret emta caput.

Cernis, ut insideat lapidi fortissimus heros?

Illa Patris patriae prisca figura fuit.

Talis erat, cum iura daret, cum vindice ferro

Solveret Hesperio Belgica colla iugo.

Suspice Pyramidum surgentes more colossos,

Hoc aeterna Ducum gloria culmen habet.

Vndique funestae fera Mortis oberrat imago,

Exuvijsq́ue suis imperiosa riget.

Disce triumphantes Parcis succumbere dextras,

Armaque, sed fatis praeripienda, geri.

Stat Pietas, sacrumq́ue manu veneranda volumen

Gestat, & aethereas diva recludit opes.

Hoc Pietas Duce tuta fuit, potuitq́ue sub illo

Intrepidâ coelum relligione coli.

Stat iuxtà Herculeo circumdata tergore virgo,

Fortiaq́ue invicto pectora Marte gerit.

Hesperios sic ille Deos, & castra fugavit,

Et valida fregit Baetica sceptra manu.

Tu quoque propitio Libertas aurea vultu,

Hoc libertatis vindice, pulchra nites.

Parte alia adversum sceleratis exerit ensem

Iustitia, & laeva ponderat aera manu.

Talis Arausiades media inter praelia ductor

Asseruit Batavi iura verenda fori.

Vnaque dum Marti, Themidi manus altera servit;

Et geminos stricto vindicat ense deos.

Quaeq́ue per immensas fundat praeconia terras,

Vocales inflat Martia Fama tubas.

Hinc puer atque illinc lachrymis indulget acerbis,

Et dolet extinctas, quas gerit ipse, faces.

Diffluat in lachrymas, & acerbos Belgica planctus,

Dum subit extincti tristis imago Ducis.

Quis paria Hispano faciet? Tu maxime Fili,

Ne moriare prius, quam moriatur Iber.

Casparis Barlaei Miscellaneorvm Liber.

Ad Illustrissimum Dominum, D. Dvdlaevm Carleton, Magnae Britanniae Regis apud Federatos Ordines Legatum.

SAlvete puppes, quae Britannicum pignus,

Et Carletoni sanguinis decus clarum

Portatis undis, cuius Albion curis

Suffulta curas fulciet Batavorum,

Et bellicosos Belgici soli patres

Sororiante lenis eriget sceptro.

Salvete puppes: Tuque Nerëi coniunx,

Et qui patenti rector incubas ponto

Neptune, seu iam Carolo favens regi

Classes adornas laetus, & rates quassas

Bellis adaptas: sive transtra Flandrorum,

Hostesque Morinos, mobilesque praedonum

Invadis arces, victimasque Cattorum

Vltor cruenta rursus expias caede;

Expone terris creditum mari magno

Illustre nomen, cui vices dedit fandi,

Facundiaeq́ue celsa iura transcripsit

Princeps Stuartus, ille triplicis regni,

Boreiq́ue splendor orbis, alma maiestas

Populi potentis, imperiq́ue maiorum.

Mitescat aequor omne, nec sacrum pondus

Violent procellae, donec ora Toxandrûm,

Aut Mosa tanto gratuletur Heroi,

Coëatque dextrae dextra Foederatorum.

Stamus Batavi, vivimusque non victi,

At Rege socio. cur satur triumphorum

Turges trophaeis Belga? cur tui Martis

Stupescis ausus? poscit hic sibi partem

Laudum Britannus. his Eliza vexillis

Involvit ensem, Cantabroque nobiscum

Cruore tinxit. Haec Ibericam classem

Demersit undis, huius ultimae Gades

Arsere flammis. sola nec tui facti

Vis tanta rerum est. cur superba despexit

Ostenda Baetim, messibusq́ue plus ternis

Attrivit hostem? lenijt famem Britto,

Illaq́ue arenâ miles occubans Scotus,

Formidolosi spretor inclytus lethi,

Terram momordit, quoque constitit vallo,

Patriae trophaeum fixit, & sibi bustum

Ille obseratis victor irruit portis,

Mauros fugavit, acer institit Flandris,

Stravit Varaxum, totque laureas iunctis

Divisit armis. ipsa pressa libertas

Iniuriosa servitute latronum

Redintegratae debet huic decus sortis.

Nec bella solum, & gentis Asturum diros

Domuit furores, exulemque Gradivum

Ferociente nuper exuit parma,

Cum rex utriq́ue iura dictitans Phoebo

Victas sub ipsa cerneret rates Calpe,

Tartessus atros fumigantibus transtris

Spectaret ignes, Herculisque vicini

Tremerent labores, iamque fessus armorum

Philippus acri posceret moram bello.

Iterum phalanges scribit, & suas Rheno

Sociat cohortes, Martiasque despumat

Tamesis procellas. Vnus hostis ambobus,

Commune bellum est. Tu Deos Batavorum,

Proceresq́ue nostros, Belgijque custodes

Affaris, Heros magne, tus Rosas laeto

Donas Leoni, regiosque facundus

Iussus recludis, consiliq́ue momentis

Latè patentis flectis imperî frena,

Talis feroces voce flexit Atridas

Nestor disertus, & duces Mycenarum

Affatus olim est. talis arce Tarpeia

Cyneas Quiritum Patribus dedit pacem,

Doctè locutus. Et velut mari vasto,

Postquam furentes stella laetior Cauros

Fugavit undis, emicantque perculsis

Ledaea signa, terror exulat ponto,

Dimissa rursus vela Tiphys expandit:

Tu sidus almum, tu iubar salutare,

Heliceque fulges, vindicesque Belgarum

Dexter secundas: quo loquente bellorum

Horror facessit, Hesperique regnator

Ferale rebus augurat suis signum.

Sublimis anima, magne regis interpres

Dudlaee, qui me purpurae Britannorum

Donis inauras, pessimoque tot vatum

Offers stupendum munus optimi Regum,

Musisque nostris censor aequus applaudis:

Has sume gratae mentis obsides chartas,

Arram clientis, candidiq́ue libamen

Castum poëtae. Sorte si meâ dignum est,

Placuisse sceptris, iam benignus indulge,

Placuisse vobis. Cur iniqua sit Phoebe,

Favente Phoebo? cur neget serenatos

Aurora vultus; quem serenus adspexit

Titan, tuaeque gentis editum Numen.

Me si favoris compotem tui faxis,

Excelsus ibo, quà super Deûm sedes,

Mundiq́ue tractus, fornicesq́ue flammantes,

Superûm theatris destinaris, & coelo

Praemittis amplym splendidae decus famae.

Sic laeta semper Carolo fluant secla,

Vivat beatus, veritatis assertor,

Et Christiani nominis potens robur.

Sic gratus illi, particepsque curarum

Sospes supersis. Patriaeque iam fare,

Quae verba laudet Belga, damnet Hispanus,

Ad generosissimum, praestantissimumque Virum, D. Lavrentivm Reael, rerum Indicarum nuper in India Orientali Praefectum, nunc Matheseos studijs Vltrajecti vacantem.

VIr magne, cuius dexteram calens pavit

Eous orbis, fervidoque supposta

Imperia Phoebo, cuius Occidens ductu

Latè potentis fregit arma Castellae:

Quem fama belli, Martijque conatus,

Tidora supplex, Cantaberque depulsus,

Totiesque Belgis impetita Ternate

Vexere coelo, quà latus per Arctoum

Delapsus Indus exteras rates vectat,

Gangesque lato Bengalae sinu latrat:

Iam pacis almae cultor, & procul fusi

Satur cruoris, exilîque maiorum

Laudatus ultor, victimis Iberorum,

Patriae, tuisque plus satis parentasti.

Post bella Phoebum, barbarasque post caedes

Cyrrham capessis, & furore Mavortis

Tandem expeditus, subdis ocio Martem,

Hastam Camoenis, pileoque commutas,

Placidaque olivâ lauream triumphalem.

Non iam tremendus vindicem Moluccarum

Ensem coruscas, nec tuas Batavorum

Curas lacessit miles, aut minax classi

Instat Malacca. rapta Cantabro regna,

Victum cubile Solis, aequor Eoum,

Tuaeque laudis spatia vasta metiris.

Non iam superbas Amstelî fori gazas

Bellator auges, scrinijsque mercantum

Infers avarae dulce pabulum mentis.

Non ventricosas mercibus rates lassas;

Non foederatas regibus manus iungis;

Valloque castra cingis, aut struis muros.

Quid Banda vectet, auribusque protentis

Malbaricus hospes, Borneumq́ue securus.

Stellata mundi templa, siderum lapsus,

Ortusque rectos, & tueris obliquos.

Deûm penates iam placere coeperunt,

Cui domita tellus, quaque parte terrarum

Emergat Arctos, occidatque, vel rectus

Volvatur orbis, aut moras tenebrarum

Titan adaequet lucibus, vel extendat,

Scrutaris, alti municeps novus coeli.

Quae causa priscis astra sedibus trudat,

Cur Spica fugiat Virginem, & minans cornu

Medio remotus orbe frigidum spectet

Aries Booten, cur suos trahat currus

Borealis AEthon, plusque pellat Australis.

Vt axe in isto, quo ferox Ducem sensit

Iberus, umbra dextra, vel sinistrorsum

Flagellet aestum, bisque torreat fruges,

Bis altus ipsum verticem premat Phoebus:

Quater quadrigas sistat; & dies nocti

Describat aequos; luminumque tot vultus,

Attollat omnes, & mari lavet coelum.

Quot vasta sese terra passibus pandat,

Vestigat animus, aut quibus sagax China,

Feraxque Timor santali, vel Ambona,

Spatijs Batavo distet orbe metitur,

Discitque inermis, quae subegit armatus.

Haec ipsa certè docuit accolam Nili

Chaldaeus Abram. norat ista coelorum

Librator Atlas, Herculesque suffectus.

Hac involutos arte temporum fastos

Caesar recudit, & novum decus sceptris

Aphonsus addit: barbarosque crudeles,

Tenebricosos Cynthiae notans vultus,

Flexit Columbus, quosque contumax Indus

Cibos negabat, eruditus extorsit.

Hac arte mundi suspicis creatorem,

Lustrator operum, machinaeque solertis,

Quantumque possit numinis vigor summi

Nutu potente, mens quieta perdiscit.

Vices beatae. ter quaterque felices,

Quae te serenis hospitem Camoenarum,

Divaeque templis reddidere doctrinae.

Quam vita dispar, disparesque iam curae

Pectus fatigant, spiritumque Bellonae

Furias perosum, & saeva iura Mavortis,

Vel Archimedi mancipant, vel Euclidi.

Qui castra nuper, militemq́ue lunari

Clausum figurâ, circuloque direxti,

Impune circos, angulosque iam formas

Levi papyro, & ficta castra depingis

Dux incruentus. qui suëtus armatam

Numerare gentem, filiosque Neptuni,

Quot Vrsa stellis, Pegasusve coelesti

Micent theatro supputare iam gaudes.

Nec trux machaera, fulminansque balista

Profligat hostem, circinos rotat dextra,

Quae strinxit ensem, perticaeque chartarum

Se dissecantes arte dirigunt sulcos.

Sphaeram volutas, hostiumque tot tractus,

Goam potentem, vasta regna Sinarum,

Ditesque Iavas: quasque adire non sivit

Hispanus oras, tutus undique adspectas.

Sic fama duplex posthumum vehet nomen,

Patriaeque Mavors te sacrabit, & Pallas.

Quantumque vires horruit tuas Baetis:

Defensa quantum vindici suo debet

Eoa tellus, insulaeque non victae:

Batava tantum, plusque terra debebit

Bellonae alumno, praestitique Musarum.

In Poëmata Amplissimi & Clarissimi Viri Hvgonis Grotii.

PRaeclare Groti, tota cui Caballino

Inebriata fonte provocat priscas

Thalia lauros, & prioribus seclis

Ligata verba; seu gradu cothurnato

Sublimis altum nubibus caput condis;

Seu soccus humili lenis ambulat gressu,

Elegosque fundis, & necis Lycambeae

Testes iambos: Ecce, semipaganum

Tuas ad aras sacra ferre vix ausum,

Iam ferre cogit horror ille divinus

Tuae Camoenae, & invidenda maiestas.

Quae me relictos rursus ad lares Phoebi,

Cirrhamque revocat, pallidamque Pirenen.

Vt post faventas Vossij tui voces,

Post vota Baudî, calculumque Iosephi

Tanto poëtae, vindicique Musarum,

Ineruditum serus accinam carmen.

Praeclare vates, lux, decusque Belgarum,

Libitina cuius nulla nomen exstinguet:

Vt me loquentem perculit sacer Ionas,

Iam tertiùm renatus, & solo coelum

Placans redemptor. Quis furor Deo dignus,

Quae sancta Maenas pectori tuo sedit?

Cum per sacratas mysticae dapes mensae

Rotas trochaeos, altiusque subvectus

Pia futurum mente concipis festum.

An Pallas aliqua praesidens Dei templo

Haec ipsa suasit? aut Apollo coelesti

Afflatus aura sacra Christianorum

Didicit sonare? vel recessit in Cyrrham

Cyrrhae creator, & scholas poëtarum

Nescire non vult, quae beare nos possunt?

Vilescit omne, quicquid est profanorum

Vbique vatum. non Catullus, aut Naso,

Vaferque Flaccus, Bilbilisque lascivae

Petulans alumnus pulpitum fatigabunt,

Te vate. longo linquitur gradu Vida,

Et Symmacho commissus ad pedes ponit

Fasces poëta, terreos super quando

Raptus penates vota nuncupas Christo.

Cedit Iuvenci, cedit illa Seduli

Senis Camoena, dumq́ue sancta destillas,

Simul omne Clarium doctus artifex robur,

Helicona totum, & quicquid est venustatis,

Et eruditae antiquitatis expandis.

Beata tellus nostra, quae decus tantum

Ostendit orbi si quid accolae Galli

Debent Thuano, si Casauboni manes

Veneratur Anglus, plus vetusta Cattorum

Gens, terror orbis, artiumque foecunda,

Plus tota passim turba laureatorum

Tibi debet, heros. Tu relicta Civili

Imperia Batavûm, bella tot per aestates

Pugnata Belgis, dexterasque commissas

Dextris Iberûm, tu vices laborantis

Terrae, gemensq́ue Belgium sub Albano,

Caedes nefandas Principum, nurus raptas,

Exusta templa, gentis improbae motus,

Foedusque toties Marte vel dolo ruptum

Transcribis aevo. Tu ferax triumphorum

Arcessis altè stemma Nassovae gentis,

Dignumque sceptris Romuli genus cantas.

Tu, ne trophaea parta dextera forti

Arausiorum posthumus neget livor,

Aut sileat aetas, das nepotibus sciri

Ignara lethi. Quid per Isthmium littus

Florem virorum, ludicrosque victores,

Vilesq́ue palmas, fervidasque quadrigas

Thebane iactas? alter hic triumphalem

Scandit quadrigam, victor efferae gentis,

Regisque Iberûm, patriae datus caedis

Mauritius ultor. quique Belgicae testis

Virtutis esset, urbiumque captarum,

Hoc solus axe Grotius quatit plectrum.

Nec bella solum, militisq́ue funesti

Depingit ora, sed furore Mavortis,

Patriaeque damnis expeditus, infestos

Hostes adunat, exulemque Gradivum

Multum petitae praeco pacis exarmat.

O cygne Delphûm, non tuas Batavorum

Vires adaequant gesta, nec tuis una

Sat regio coeptis, transmarinus assurgis

Ad sceptra Regum, quaq́ue duplicis regni

Iacobus haeres triplicem domat gentem,

Albiona, Iernen, & Caledonis lucos,

Festo recentem purpuram beas versu.

Quis non stupescat gratulantium voces?

Sic posse fari Galliam, loqui Scotos,

Et cum Britannis sedis incolas nostrae?

Tu lingua cunctis, Musa, vox, & orator

Tot subditorum vota solus exolvis.

His vectus oris Thetidos vias longè

Tranas poëta, radis Herculis metas,

Mixtusque durae navigantium turbae

Mersas Iberos. Vivis acer Heemskerki,

Et iste quandiu Solis occidet currus,

Carteia stabit, accolent fretum Gades,

Fatale nomen pertimescet Hispanus.

Sed mox severos, facta mitior, ponit

Thalia vultus, principum canens tedas,

Mixtamque sobolem. qualis ille Veronae

Cecinit marinam Pelei ducis nuptam.

Aut qualis uno nexuit thoro sponsam,

Honoriumque Claudiana Pimpleis.

Exinde Latios posse iam Syracusas

Sonare cantus, Atticasq́ue mirabar

Veneres amictus induisse Romanos.

Quid Graeciae iam proprium? refert sermo

Latinus illam, & si quod est decus Graijs,

Et oris ampli Doriensium genti,

Non aemulandus aemularis interpres.

Tandem gementis praeficae capis munus,

Et iusta solvis. sequitur una defunctos

Laus sempiterna vatis, & trucis lethi

Sepulcra laxat. Scilicet fuit tanti

Nunc occidisse, praemiumque virtutis

Tulisse memores carminis tui fastos.

Haec inter, ibam, quà per omne doctorum

Agmen faventes prodigus rapis Musas,

Nunc ora regum pingis, aut amicorum

Censes labores, nunc libris poëtarum

Praeludis, aplym vel epr aequoris littus

Miracla Batavum, mobilem Noto pinum

Velis adornas. navigat tibi currus,

Curritque navis. arguunt ratem venti,

Currumque tellus, arguunt ratem vela,

Rotaeque currum. creditur licet currus,

Nec triga tamen est, nec quadriga, nec biga.

Risi subinde Lentúlum, tui risi

Fallax amoris somnium; sed haerebam

Adstricta cernens iura Caesarum versu,

Osque hîc disertum. donec illa me Craesi,

Midaeque gazis, annulisque Gorlaei

Potior supellex voce pavit arguta.

Princeps poëta, mensque foeta doctrinae,

Quo thure quaeso, qua tibi novenarum

Chorus Dearum, aut quisquis est Caballinae

Sititor undae victima dabit sacrum.

Tu maior omni victimâ. placet solum,

Vt iura moto des Poeticae Phoebo.

Et nos tuarum vilis umbra virtutum,

Humiles myricae, verba vincta conantes,

Qui farre tantum adoreo, & molâ salsâ

Inopes litamus, te fatebimur proni

Vatum (facesse livor) Imperatorem.

Tantoque cunctis vatibus magis vatem,

Quanto es Batavis omnibus magis charus.

Ad Constantinvm Hvgenivm Eqvitem, Illustrissimo Principi Auriaco à secretis, cum Panegyricum suum eidem mitteret.

QVi clara magni fata Principis luges,

Mihique laetus accinis parentanti;

Vt busta lachrymis, laudibusque magnorum

Crescat poëta, & mixta plurimum nostro

Pietas amori coepta tanta commendet:

Nunc vatis ausus, alterosque conatus

Dignare veniâ; dum per inclytos raptor

Ducum labores, praepetiq́ue sublatus

Pennâ furentem Marte verticem stringo.

Hîc sceptra Princeps, & novos paludatus

Fasces capessit, & decus Batavorum,

Togae secures, vasta regna Belgarum,

Et foederati prisca iura Gradivi

Iussus tuetur. hîc parentium lauros,

Nomenq́ue Adolphi, & tincta caedibus Thracum

Gentis suorum bella spectat Henricus.

Loquitur Loysa, perfidosque Francorum

Damnans amores, dexteraeq́ue venalis

Scelus nefandum, tanta fata solatur

Vltore nato. cui puertiae fervor

Porrexit ensem, Martiusque conspersit

Pulvis inventam: sive duplicis Rheni

Circum fluenta Cantabrûm globos sistit,

Vahalimque turmis asserit laborantem;

Seu penè victis Marte Cimbrico muris

Avertit hostem: sive dux Palatinas

Conscendit arces, & futurus assertor

Gaudente Nicro fessa castra disponit.

Coeleste magna stirpe defluit semen,

Originique mentis aura respondet.

Inservit orbi, nec sibi petit vitam,

Regnique poscit iura sanguis heroum.

Privata spernit, publico vacant curae,

Mundique caussa lassat arbitros mundi.

Quid non Batavûm terra speret Hugeni

Rectore tanto, quem Parentis excelsi

Invicta virtus, idomabilis Frater,

Et festa clarae bella destinant famae.

Quem cum creari vellet Imperatorem

Patrum voluntas, pronus annuit Mavors,

Plausere cives, foederisque consortes

Gallus, Britannus, Adriaeque potator,

Et Scotus audax: solus horruit Baetis,

Et saevus Astur, & soli triumphantis

Quicunque nobis hostis invidet laudem.

Tu vota confer, quique Belgici scribis

Arcana regni, & tot petacibus chartis

Responsa reddis, sacculosque rixarum,

Et litigantis empta Curiae verba,

Nunc decidentis vile iurgium stillae,

Nunc derelicti triste murmur haeredis,

Nunc quae molestus poscit aera consultor,

Sereniore Principis fugas vultu:

Applaude mecum. Nassavae favet genti,

Defensus illâ quisquis hic stetit dextrâ,

Non victus hosti. Si per Elidis campos,

Olympicosque Pindarus ruit ludos,

Et aemulantum pulverem quadrigarum

Non aemulanda fert in arduum pennâ:

Si consulares Mallij canit fasces,

Romaeq́ue dominos altus invehit coelo

Nili poëta, fervidoque qui debet

Cunas Canopo: nec pudebit audati

Cantare cantu Belgici soli Patres.

Quod si superbus altiùs vehi credar,

Ceraque niti; mergar Icarus ponto,

Pereatque Musa peior optimi civis.

In Obitum Clarissimi, Praestantissimiq́ue Viri, D. Aelii Everardi Vorstii, Medicinae in Academia Batavorum Professoris celeberrimi, & Illustrissimi Arausionensium Principis Archiatri.

MAnes beati, tuque municeps coeli

Mens casta Vorsti, quae negata iam terris,

Mundique foedis expedita cancellis,

Tumultuantem cernis orbis orchestram:

Et nos tragaedos, fabulasque, quae dantur,

Sublimiore tuta sede despectas:

Si celsus hisce condolet malis aether,

Superosque tangunt moesta verba viventum,

Hos sume questus, consciasque virtutum

Voces tuarum, nostra quas tibi Pallas

Ineruditis tristis ingemit metris.

Plorant dolores caeteri, stupet praesens,

Cyrrhamque claudens, pallidamque Pyrenen,

Haurire sacri fontis impedit lympham.

Quin ipsa frontes irrigans Poëtarum

Libethra rarâ labitur dolens guttâ.

Ereptus orbi est magnus arbiter fati,

Domitorque mortis, & labantium vindex,

Et restitutor, & peritus assertor.

Qui proruentis tela contudit lethi,

Iamque occidentes, iamque penè clamatas

Luces retraxit, staminumque director

Tardavit arte propera fila Parcarum.

Cui iura vitae, seculique languentis

Imperia, Phoebo deferente, parebant,

Haec sensit ipsa, quae superstes excussit.

Hoc ore priscos Graeciae imbibit patres,

Senemque Coum, Pergamique doctorem

Studiosa pubes, & scholas Pelasgorum,

Et quicquid olim sapuit Hellas antiqua,

Traduxit ad se; totque damna morborum,

Vitae labores, abditas vias lethi,

Attenta didicit. Hic senis Stagiraei

Oracla genti prodidit Batavorum,

Medicisq́ue curis tanta verba praestruxit.

Quippe illa sacri foederis ligat nexu

Doctrina prudens, nesciosque Naturae,

Caecosque turpis inscientiae mystas

Damnat Machaon. Non medebitur rectè,

Sanare, quisquis, quem volet, stupens nescit.

Nec fata solum, funerumque tot casus

Mens cauta flexit, ingenîque nascentis

Caliginosos voce dispulit vultus:

Quin sceptra gestans, imperîque doctorum

Fasces verendos, impetus Camaenarum,

Et impotentis bilis ausa discussit.

Vt, quem minacis horruit furor lethi,

Tremeret Iuventus, & severa maiestas

Suprema calidae iura diceret turbae.

Hunc Foederati Martis inclytum fulmen,

Arausiorum gentis & soli Princeps,

Humanitatis vindicem suae scripsit.

Vt, quae potentem cura lassat Hispanum,

Orbemque nostrum fulcit, ille fulciret.

Talis Lycaeo, patribusque Musarum,

Sic vixit urbi, quodque laudis est summum,

Sprevisse potuit, quos stupemus, applausus.

Sed vixit, eheu, fidus ille morborum

Curator animus, & salutis antistes,

Recti satelles, & severus exactor,

Cultor bonorum, victor invidi dentis,

Industriaeque pertinacis exemplum.

In quo benigno lenitatis adspectu

Gravitas verendae miscuit decus frontis.

Abivit, eheu, speque plena natorum

Terris dicavit vota, spiritum coelo.

Vbi beatis celsus accubans mensis,

Humum perosus, seculumque, quod fluxit,

Orditur aliud, nec salutis humanae

Iam sospitator, corporisque quassati,

Felicitatis occupat suae portum.

Vbi perennes vita protrahit luces:

Coram tuetur, quae remota speravit:

Non luctus illi gaudio comes vadit:

Nec membra quicquam carnifex dolor frangit:

Morbi facessunt, febriumque tot turmae,

Clarusque terris Vorstius, viget felix.

In Palaemonem, Sive Diatribas Scholasticas Clarissimi, Doctissimique Viri, Theodori Schrevelii Rectoris Scholae, quae est Lugduni in Batavis.

REctor Iuventae, ductor efferae gentis,

Scientiarum multiformium doctor,

Et arbiter perite disciplinarum;

Potens docendi, quum docentis ex ore

Ignara pendet palpitantium turba;

Potens monendi, quum monere te poscit

Recalcitrantum dives aula Cyclopum,

Et insolentis improbus furor secli:

Quis hic serenae pulpitum quatit famae

Novus Palaemon? porticusque doctorum,

Et perstrepentes maximi lares Phoebi

Redonat orbi? quis puertiae primos

Castigat annos? traducesque dilectos,

Parentiumque tot propagines laetas,

Semen Batavum, patriae renascentis

Perenne germen, spemque gentis invictae

Sub iura cogit, & rebellis orchestrae

Retundit ausus? pandis ora, Schreveli,

Diserta Rhetor, & scholasticum Belgis

Regnum reformans, sceptra paedagogorum,

Trepidosque fasces, & tribunal augustum,

Totumque coetus litterarij circum

Legum catastis, vinculisque constringis.

Hic oscitantum naenias magistrorum,

Hic imperitos commatum latratores,

Ineptiarum serios rogatores,

Scabrasque voces, & superba fastidis

Elementa vocum, ludicrosque natales.

Hic sparsa latè regna Grammatistarum

Arctas ephebis, dogmatumque congestos

Purgas acervos. hic nepotibus diram

Ferocientis Orbili dicam scribus:

Corylisque lentis, frondibusque nodosis

Praefers minacis acre iurgium frontis.

Hic Tulliastros verba more mendici

Ferruminantes, sordiumque priscarum

Quasi ostiatim luridos petitores,

Reos lacessis: hic rudes soloecismos,

Fecesque Evandri, Rhetorumque tot morbos

Arces Lycaeis, puriorque praefaris.

Hic eruditae pubis impigros gressus

Vrges triumphis, laudibusque suffulcis

Avara famae pectora, & facem subdis

Virtutis oestro. torpidas pudor mentes

Incessit atrox, seculique despectum,

Vivumque rerum nescijs parat bustum.

Hic foeta vitijs, induit repurgatos

Natura vultus, & docentium curis

Gaudet renasci, ne profana stribligo,

Illiterata mens, proterva vecordem

Analphabetis vita reddat aetatem;

Interque coetus semifaeminatorum,

Inersque vulgus langueat veternosa.

Quid prisca iactas Orpheum tuum Thrace

Flexisse tigres, amniumque veloces

Stitisse fluxus? horridas Hebri vatem

Stupuisse rupes? hic tigres Batavorum,

Rabidumque pectus fervidae iuventutis,

Osque illud audax, & iecur leoninum,

Furiasque docta voce mulcet orator.

Quid sponte grandes credis erigi Thebas,

Cantuque flecti lubricum pecus Nerei

Excors vetustas? quid laboribus fictis

Alcmena natum laureâ poëtarum

Superba donas? sordibus repurgatum

Stabulum tyranni, saeviensque Stymphalis,

Et pullulantum foeta Lerna monstrorum

Scholae fuere, agrestiumque pugnaces

Iuvenum palaestrae, flagitique foecundae

Sodalitates. Tu Batavus Amphion

Has condis arces urbiumque praemunis

Virtute portas. Tu renatus Alcides

Hydras fatigas, & potente doctrina

Nessum trucidas, frangis ora Centauris,

Et versipelles arte subdis Antaeos.

Per te aleator, improbusque scortator,

Periurus, exlex, coelitumque contemptor,

Et fastuosus, publicusque grassator,

Et qui superbas inflat impotens buccas,

Et qui bibaci vina gutture eructat,

AEris paterni, nominisque decoctor,

Et quicquid usquam criminum atque monstrorum

Perdit venustum impuberis decus vitae,

Mundo fugantur. Sanctitas, fides, candor,

Sororiansq́ue Veritas fatiscenti

Redduntur aevo. Tu velut mari magno

Flectens carinam Tiphys ocium fesso

Donas ephebo, iam vigil truces ponti

Diffringis aestus, & minis procellosum

Componis aequor, mox severus obstantem

Hellen flagellas, exuisque Neptunos.

Vir magne, cuius insidens labris regnat

Vis tanta fandi, quo nec alter hoc coelo

Aut iussa dictat rectiora cirratis,

Aut verba balbis aptiora praemandit,

Sive explicatos Rhetorum sinus pandis,

Seu sensa vinclis contrahis Stagiraeis,

Vel in recessus grandium poëtarum

Doctor recedis: Iam Palaemonem Belga

Audit loquentem. Dumque gymnasi priscos

Evolvit ortus, regibusque calcatos

Legit penates, atriumque Pelidae,

Sublime maiestatis arduae limen

Veneratur ultrò, & fascibus tuis charos

Subdit Quirites. Ipse vocibus doctis

Recoctus infans, iamque plus sibi notus,

Fidem Tonanti, lumen ingeni famae,

Consulta Patriae, verba commodat rostris,

Seque esse gaudet, qualis haud potest nasci.

Ad Doctissimum Virum Isaacvm Dorislavm, quum Iuris V. Doctor crearetur.

CVi pulvis ocî, & paedagogicum murmur,

Ferulaeq́ue tristes, & recocta ter crambe,

Et elocati temporis dies lenti

Erectioris mentis indolem frangunt,

Animumque sellis mancipant magistrorum,

Isace, quin te seculo tenebroso,

Vmbraticoque nomen eximis ludo,

Et inquietae praelegentium turbae?

An illa Graij docta suada sermonis,

Orisque Latij praedicanda maiestas,

Sophiaeque sacrum pectus, & labor Phoebi,

Servire semper poscet? & fremet voces

Rudi Iuventae, barbarasque purgabit

Illitteratis sordibus diu chartas?

Captivus istis quando liber è vinclis

Tibi vacantem spiritum trahes laetus,

Patriae decorus? num Scholae sacramentum

Illiberale, pertinaxque dixisti?

Nec sat superque laudis indigens fama

Attrivit aevi primulum tui florem?

Fallor. verendos en tibi lares pandit

Astraea virgo, & prisca Caesarum iura,

Ac purpuratas expedit Themis voces,

Legesque regni, multiplexque sufflamen

Praevaricantis dictat ausibus mundi.

Hac arte nixus, altius Deûm sedes,

Fastigiumque laudis, & procul vulgo,

Ignaviaque dissitas domos scandis,

Olidisque sensim pulpitis virescentes

Subducis annos: altioribus curis

Debetur aetas ista, quae sui iuris

Spectare soles, plusque candidos possit.

Non sat Iuventae profuisse; iam rostris,

Virisque sacri sensa iuris imperti;

Et ipsa tecum patriae salus crescat,

Tuasque laudes commodis suis iungat.

Ecquid Palaemon, Orbilique clamores

Tardant euntem, ignobilique concludunt

Coelestis aurae portiunculam circo?

Vir docte, vir venuste, flos amicorum,

Balbutientis hactenus scholae verna,

Iam maius adflet impetus tuos Numen,

Tandemque vinctae mentis expedi robur.

Servire nescit, quem Senatus augusto

Investit auro, pileoque libertas.

In honorem Ornatissimi, doctissimique Iuvenis, D. Leonardi van Sypestey Cum pro consequendo Doctoratus gradu de Ivre summa cum laude respondisset.

PRaestans Ephebe, corculum Camoenarum,

Constans Batavae humanitatis assertor,

Et summe cultor elegantiae morum,

Vindex severi Iuris Imperatorum,

Quos vel superbis Roma collibus quondam,

Rerumque dominos Occidens salutavit;

Vel quos Eoa parte vidit augustos

Helles sepulchrum, barbarusque Thrax pavit:

Seu iam profundos disputator illustras

Legum recessus, Italosque doctores,

Trucesque Baldi, Bartolique rubricas,

Balbutientis seculi sacras voces,

Totque involutam nubibus Themin pandis:

Seu iam decorum verticem tibi lambit

Phoebaea laurus, Caesarumque concedens

Indulta Pallas magna verba transcribit:

Exurge curis expedita morosis

Mens docta tandem, desidisque iamdudum

Spretor Vacunae, inglorijque languoris,

Vocem Poëtae gratulantis hanc audi:

Excelsa virtus indolesque non vilis,

Discreta vulgo, semet erigit semper,

Novoque gestit ire celsior motu,

Contenta nunquam. vividae focum mentis,

Ignesque sufflat laudis aura sopitos.

Nec precia spernit, anxièque nec poscit

Honestus ardor, illa spernit & damnat,

Maiora meritis quae sibi dari credit.

Quaecunque lenis gratiae favor confert,

Aliena dicit, emta nec placet fama,

Veniamque sperat inscientiae nullam.

Sic, teste Leida, pectus ussit erectum

Fax ista laudum, gloriaeque vis prima

Fastidiosas otij moras rupit.

Nec docta Phoebi templa lentus intrasti,

Aut te sequentum studia ponè spectasti,

Sed quà praeibat turba litteratorum,

Sitiensque honoris alter, acer ivisti.

Et qualis ille fervidos rotat currus

Superbus Hiero, totque despicit retrò

Ducum quadrigas, quas vel Isthmium littus,

Vel vidit Elis, carceres tuos linquis

Gradu citato, terminique iam compos

Apollinari laereâ caput cingis,

Plaudentiumque vota colligis laetus.

At tu, beate, sive patriae solves,

Quae docuit ipsa, sive regna Gallorum,

Veteresque Celtas, Ausonasque spectabis,

Iusti memento, nec leves puta voces

Themidos verendae, & (ah) labantis Astraeae.

Tua scita praesta, sanctiorque commendet

Doctrina mores, alterum cave laedas,

Suumque Titius auferat, suum Caius.

Non cura fallax, pestilensve donorum

Decidat aequo, nec malus clientelam

Consultor unquam commoda improbae causae.

In lege ius sit. non diserta laudatur,

Effronsque iura mentientium lingua,

Vocisve multum disserentis orator,

Sed recta suadens, nesciusque mercari.

Sic iura Minos gentibus dedit quondam,

Sic Sparta causas dixit è tribunali,

Sic gratiae expers pallidique livoris

Tot inferorum versat AEacus sortes.

Ad Doctissimum, Praestantissimumque Iuvenem, Cornelivm Neostadivm, cum Iuris Vtriusque Doctor publicè renunciaretur.

HAEres paterni nominis Neostadi;

Idemque patriae laudis, atque virtutis,

In quo renascens priscus ille Curator

Semet reformat, alterumque despondet

Reis patronum, Curiae senatorem:

Quod stemma capiti, quas tibi infulas nectet

Astraea virgo? dum decus Togatorum

Tot pileatos inter altior Patres

Doctor capessis Illa vix redux coelo,

Rectura terras, quas scelesta iamdudum

Fraudum libido, iusque venditum damnant,

In te triumphum ducit, & tua sanctum

Iuris tribunal occupans clientelâ

Precium reponit, ter beata dum tali

Gaudebit insons turba sospitatore,

Nocens dolebit, & recalcitrans Cyclops

Severa legum pertimescet edicta.

At quanta iam te, quanta, proh Deus, moles

Manet laborum, quamque consciae mentis

Venerandus horror, dum relicta pupilli

Iniurijsque exposta causa te poscit

Iusti patronum, vindicemque non iusti.

Quod si dolosi spes refulserit nummi

Aurumque fallax, iure pondera lites,

Non aere sacro. Sit tibi scelus grande

Emptum tribunal, dexteraeq́ue iam dantes,

Vt mox reportent. magna iudicis virtus

Si norit aequum, si fatebitur, maior.

Themis statutae veritatis interpres,

Exosa precium, nec favore, vel damno

Mutata formam, consilî tui praeses

Perennis adsit, nulla iuris examen

Persona violet, nec maligna victori

Applaudat unquam causa, cedat Astraeae

Vel Regis ipsum nomen; hoc sciat Princeps,

Et se decere, lege velle constringi:

Mox veritati sit comes Fides sancta,

[...]ique placidus lenitatis aspectus,

Quo pertremendos iuris intuens casus,

Iustumque damnans aequitate sis iustus.

Talis Senator, talis in forum prodi

Dicturus aequum. terreat Deus vindex,

Raptumque quondam iudici malo tergus

Doceat timere, & vocis Imperatorum

Decreta veris aestimare censuris.

At nunc honoris arduum premens culmen,

Ipsaque laude maior, inter applausus,

Festasque voces, quas tibi fremit Pallas,

Chorusque Phoebi, Curiae Batavorum,

Patriae saluti Ius Togamque iurato.

Hoc poscit illa, poscit omnis Astraeae

Dicatus ordo, & si qua mortuis vota,

Hoc umbra magni postulat Neostadî.

Ad Clarissimum Virum Ioachimvm Morsivm, Simonis Simonidis Odarum,

& reliquorum poematum editionem parantem.

INusitati carminis novum vatem,

Morsi, reponis, & prioribus seclis

Natam poësin, gestibusque Graecorum

Saltata verba barbitis Latinorum

Aptata praebes, Pindarique delapsum,

Ceu monte, flumen Ausonum refers lingua.

At nunc poëta falsus esse coepisti

Numerose Flacce, docta dum tibi Sappho

Non aemulandum Pindari melos laudat.

Ruit ecce Simon axe vel sub Arctoo,

Numeris solutis lege, nec tamen ponto

Facti daturus insolentis exemplum.

Erepta laus est Graeciae, nec Argivis

Iam sola gressu Musa vadit adverso.

Sequimur Latini, gloriaeque Graiorum

Libamus aliquid. Omne quod venit seclum

Prioris umbra est, aemulumque transacti.

Imitamur illud posteri, quod inventum

Prisci dedêre. prima cura maiorum est,

Nostrûm secunda. Tuque, Apollinis mystes,

Praeclare Morsi, perge sacra doctorum,

Pressosque luci vindicare scriptores.

Gratum Promethei non minùs fuit factum,

Quod Solis ignem commodarit his terris,

Quam qui creavit. Laudis est perennantes

Res invenire, sed dedisse maioris.

Clarissimo Viro, Petro Scriverio, post accuratam Martialis Epigrammatarij recensionem, novam Tragoediarum Senecae, & aliorum Editionem paranti.

DVm luctuosi carminis tragoediam

Molitur orbis, & cruentos induit

Bellona vultus, dum Thyestes, & novus

Tumultuantem pulsat orchestram Creon;

Dum saevus altis Pyrrhus instat arcibus,

Et exsecrandi nurubus adventant dies,

Phryges fugantur, & maritis dissitae

Lugent Creusae, prisca Troas luditur,

In se feroces tota convertit manus

Europa demens, & furentem pellicem

Imitata natis ipsa succenset suis:

Tu Martialis docte Scriveri iocos,

Pariterque grandes vatis Annaei sonos,

Et insolentes foeneras luci novae

Veterum cothurnos, Delphicaeque praesides

Quaesitor urnae litteratorum gregi.

Exsanguis illa nempe conflictatio est,

In quâ triumphum victor & victoriam,

Victusque cladis percipit fructum suae.

Stant bella calamo: nulla regnorum sitis,

Aut invidenda regibus cubilia

Materia litis. obsitos foedo situ

Purgare sensus, involuta pandere,

Et impeditos lectionum compedes,

Erroneamque vindicare dexteram,

Hoc agitur omne, quisquis Oedipus fuit,

Aut Sphinx acuta, vel peritus arbiter,

Applaudit illi tota censorum schola,

Musisque amicis gloriae palmam refert.

Hac arte lacerâ pelle foedus Hercules

Nitet serenüs. gaüdet excuti suos

Atreus furores, & Thyestis ferculum.

Hac arte rursus Oedipus felicior

Lumen recepit; temporumq́ue iniuriâ

Distractus iterum Virbij currus ruit,

Sed restitutus. proximum Phoebo caput

Tiresia divûm clarius pandit fidem,

Oracla reddens. rapta filij manu

Redit Iocastae vita, teque vindice

Adest petitus omnibus votis Creon.

Quin Hecuba multis involuta plexubus,

Vt dixit olim, filios plangit suos.

Fugiens Iason redditur, mater furens

Discerpta multis membra colligit locis.

Sed ille laeso celebris AEgisthus thoro,

Et bellicosi coniugis coniunx latro,

Dolent nefandum litteris prodi scelus.

Alcmena gaudet obsitum caligine,

Lentaque secli tabe confectum decus

Redire nato. ringitur Caesar Nero,

Octaviaeque vellet occasum suae

Oblivioso supprimi silentio.

Tu nil moratus monstra, pristinum decus

Scenae redonas; dumque picta fecibus

Detergis ora, puriùs multò pater

Tragoediarum nostra pulsat pulpita.

Inimice vates gentis Hispanae, tibi

Cur illud adeò gentis Hispanae placet

Hostile carmen? cur iniqui littoris

Tractas Poëtas? an probare cogimur

In hoste dotes? vel novenarum chorum

Non tangit ira, si qua Principes ciet?

Nec saeva Musas odia sceptrorum premunt,

Neuterq́ue Apollo est? Omnis assurgit tibi

Recentioris docta seculi cohors,

Grataque fasces mente submittunt suos.

Sic dum sepultis vindicas scriptoribus

Priscos honores, posthumam laudem feres.

Non ille lethi dentibus teri potest,

Qui litterarum principes vetat mori.

Ad Nobilissimum, praestantissimumque Virum, D. Godefridvm de Haestrecht, varias Sciotericorum formas Astronomicâ arte & accuratione delineantem.

TV, qui citato promoves cursu diem,

Sororiaeque crederis lucis parens

Auguste Titan, magne mensor aetheris,

Pelusiorum gentis admiratio,

Et sanctus horror, qui per obliquos sinus,

Chelasque Cancri, & fronte submissa Caprum

Gradu retorto fervidos currus rotas:

In quem vetustas primus annorum vias

Caesar reduxit, Cynthiaeq́ue motibus

Inordinatos arte transtulit dies:

Subsiste paulum: sive iam recens mari

Emersus umbras contrahi sensim cupis,

Seu vectus altùm rectior gentes feris,

Seu fessus almum fluctibus mergis diem,

Fumansque vultus terra dispandit tuos.

Metitur orbem pertinax industria,

Coelique spatia circulo claudit brevi

Proles Promethei, & temporum signat notas.

Tu per patentes aeteris vadis domos,

Raptusque verum scribis in coelo diem,

Horasque paribus explicas vestigijs.

Hîc in tabellis orbitam pingit tuam,

Et usitatas ponit horarum moras,

Cursusque rarus artifex, mimus tui.

Te prodit umbra, quoque coeli cardine

Currant iugales, monstrat humanus labor.

Stat plana, & aequo deserit libramine

Inflexa nulla parte terram lamina.

Quam recta tenuis lineae secat via,

Mediumq́ue superis figit, & mundo diem.

Haec limes ille est, umbra quo brevissima

Septentrionis dexterum ferit latus,

Nullamque cernit bis quotannis machina

Obliqua nusquam, quo Syene torrido

Supposta Cancro nescia est umbrae semel.

Transversa rectis ducitur mox angulis,

Tangitq́ue primam norma, quo distans pari

Statione tellus, hic cadentis lumina,

Nascentis isthic indicet Solis iubar.

Hanc umbra lambens parte quartâ circuli

Distat priori, & sexta mortales pigros

Vel poscit hora manè, vel sera expedit.

Quas inter alios scribit horarum situs

Mens arte certâ, qualis emensus polum

Colurus alter, doctus index temporis,

Terrae incubantem dissecat coeli viam,

Exinde gnomon fixus umbram proijcit

Tenebrisque spatia certa designat suis.

Indocta non hunc ponit in circo manus,

Sed gnara rerum. Cernis ut celso micans

Cynosura coelo, nec Batavis occĭdens

Hoc orbe iusto surgat è terrâ gradu,

Axisque curvo permeet centrum situ?

Hac lege gnomon cuspidem tollit suam,

Austrumq́ue spectat hinc, & hinc septem videt

Boreae triones, horridumque Caucasum,

Vbi Solis expers mensibus sex incola

Thetyn perenni damnat adstrictam gelu.

Nec plana solùm dicit horas machina:

Erectus altis asser assurgens locis,

Terraq́ue recto dissidens libramine

Partitur illas. flectit in muro calens

Pyrois habenas, terminosque conspicit

Motus diurni lucis aureae parens.

Hic arctiore verus horarum situs

Regione distat, anguloq́ue prominens

Angustiore pendet ad poli gradus

Stylus relictos. versat aetheris domum,

Totamq́ue sphaerae obliquioris indolem

Mens erudita. fabricat Gallis suum,

Suumq́ue Iberis, accolisque Vistulae,

Heteroscijsque, fervidisq́ue Amphiscijs,

Periscijsque frigidis tempus notat.

Fluxere Graecis Solis indices aquae.

Horasque mensa est discrepantes clepsydra.

Imitatur illas, & vetustis invidens

Hic Belga seclis vindicat palmam sibi.

Godefride, quò non igneus mentis tuae

Perrumpit ardor, visq́ue coelo debita.

Quos Archimedes circulos duxit senex,

Et quos Pelasgus docuit Euclides sinus,

Trianguliq́ue multiformis indolem,

Numerosque doctis legibus coërcitos,

Transversa quoties aequet orbem linea,

Quadrata quantum circulari discrepet

Figura, nosti. vasta iugerum loca,

Pressasque valles, montiumque vertices

Metiris oculis. Nec satis tellus tibi,

Vilesque arena est. Scandit editos Deûm

Animus penates, quaque servat Parrhasin

Vrsam Bootes, & triangulum micans

Meruit locari, Siriusq́ue urit solum,

Spectator haeres. Hic nefas visum tibi

Nescire, quantis passibus coeli ruant,

Vt summus orbis inferos trahat Deos,

Sequensq́ue lentè vadat adverso gradu,

Stellasque raptu vectet haerentes suo.

Quibus ille tardus exeat vestigijs

Platonis annus, tertiusque qui queat

Trepidare motus. cur propinquior premat

Diana fratrem, nunc remota deserat.

Cur illa plenas porrigat mundo faces,

Coniuncta nullas, cur subinde cornibus

Adspectet Ortum, Cynthium sequi velit,

Moxque antevertat. cur Draconis horreat

Vterque nodos, cur petulantior Venus,

Nunc ire, stare, nunc retrogradi audeat.

Qua parte coeli noctibus minans dies

Aries adaequet, latiusque non sinat

Solem vagari Cancer. ut terram super

Exorta serò Pleias Autumnum ferat.

Quae zona radijs urat infestis caput,

Quae temperatis gaudeat caloribus,

Quas non solutâ Iuppiter damnet nive,

Quantum Deorum tecta nostris sedibus

Semota distent: quotque dimensus pedes

Titan coruscans, Marsque supputet minor.

Haec arte foedae dissides inertiae,

Vulgumque spernis, sanguinique nobili

Nunquam labantis foeneras famae decus.

Sic astra Caesar didicit, & Solis vias

Ostendit olim gentibus. sic circulos

Arausiorum pingit, inter praelia,

Princeps stupendus. sic Olympi machinam

Atlas superbis fulsiit cervicibus.

Ad Clarissimum Virum Arnoldvm Bvchelivm, Advocatum Vltrajectinum, in Huberti Goltzij libros de Vitis Caesarum ex numismatis Romanis restitutis, Hendecasyllabi.

VVltus AEneadum, duces Quiritum,

Stantem curribus, essedisque Romam,

Et Romae dominos, & illa prisci

Secli nomina, Romulique stirpem,

Nobis Goltzius exhibet videndos,

Tu praebes mihi, Bucheli, legendos:

Devotasque animas perennitati

Transcribis mihi, lege non loquendâ.

Specto Iuliaden, verenda qualis

Dictator tulit ora, vel remissâ

Obnubit caput infulâ sacerdos.

Agnosco phialasque laureasque,

Et stellas, aquilas, decempedasq́ue,

Vexillum, capedunculas, aratrum,

Cultros cum lituis, faces, patellas,

Vrnas, pilea, Flaminum secures,

Et quaecunque sibi poposcit augur,

Et quae promeruit sibi triumphans.

Hic cernas patriae decus parentis,

Cernas indigetem, suosque quali

Deducat genitore Caesar ortus,

AEneae, Venerisque matris ora,

Seu victrix fuit illa, sive felix,

Seu malit Genitrix Deûm vocari.

Luget Gallia perditis trophaeis,

Lugent Teutones, & pater bicornis

Romanas vehit invidus cohortes.

AEgypto domitâ ruunt carinae,

Et frendet Crocodilus, ampla Nili

Rostris ostia permeat Viator.

Vltor Brutus adest, trucesq́ue sicas

Ostentat Latio, comesq́ue Cimber

Tollit pilea fascibus receptis.

Indignor caput improbum ferocis

Antoni, Lepidusque me triumvir

Plus vultu reficit gravi, decoro,

Dum victor domat Asturas superbos,

Exarmatque Tagum, ferumque Baetin,

Aut grandi sedet altior caballo.

Aut curru dominam pererrat urbem,

Aut vastos regit imperator Afros,

Aut saevi exuvijs furit leonis.

Risi tergeminas sodalitates

Antoni, Lepidique, Caesarisque,

Non hostes satis, aut satis benignos,

Non charos satis, aut satis malignos,

Nec iunctos benè, nec malè potentes.

Vibrant Armenij graves sagittas,

Vincit Ventidius, duplexque serpens

Hinc illic capiti imminet, viroque.

Iungit castra manus, fides maniplos,

AEgyptum Latio; sereniores

Expandit mulier superba vultus,

Et sculpto Cleopatra fulget auro.

At tu, qui titulis Deûm triumphas,

Vatum grande decus, decus iuventae,

Iam Consul toties, tribunus, augur,

Divi nate patris, trophaea prisco

Octavî tua colligis metallo.

Iam Trinacria, iam subacta Memphis,

Victrices tibi consecrant figuras,

Sacrat Bilbilis ipsa, Cantaberque,

Et qui signa gerit reducta Parthus.

Te Germanice posteri loquentur,

Dum Chaucos, Frisiosque, Saxonasque,

Catthos subdis, & impigri Visurgis

Accenses spolijs tuis pharetras.

Sub te Rhenus arundifer recumbit,

Lugent Vindelici, novisque victi

Praebent praemia pineam triumphis.

Aras intueor, bases, columnas,

Cippos, quercea serta, tot quadrigas,

Deductos peregrè tibi colonos,

Taurorum iuga, quosque Graecus, Afer,

Europaeque Asiaeque laetus orbis

Sculpendo tibi nuncupant honores.

Cedunt arma togae, ferocientem

Claudunt templa Deum, tuosq́ue felix

Ostendit mihi Capricornus ortus,

Ac lauri tibi militant perennes.

Mox fastos mihi Consules recludunt,

Et quae Caesaribus priora seris

Currunt secula, temporumque fasces,

Gallos, Semproniosque, Claudiosq́ue,

Pictores, Rutilosque, Iuniosque,

Flaccos, Posthumios, Atiliosque,

Fortes Scipiadas, Paterculosque,

Cottas, AEmilios, truces Metellos,

Et claros domitis duces Faliscis,

Et claros Siculis duces subactis,

Captisque Insubribus duces ovantes,

Et victum Fabio morante Poenum,

Pressis Sardibus inclytum Mathonem,

Imbelles Ligures, Getas, Cethegos,

Et Gracchos querulos, graves Catones,

Mixtosque omnibus alites galeros.

Quid Drusos referam? quid Africanos?

Pisones, Curiosque, Cassiosque,

Scauros, Caecilios, Papiriosque,

Et capto Marium ferum Iugurtha?

Quos ne dicere singulos laborem,

Quotquot Romulidum duces fuere,

Quotquot Goltzius exhibet videndos,

Tu praebes mihi, Bucheli, legendos.

In honorem Ornatissimi, Doctissimiq́ue, Iuvenis, Iohannis Bodaei à Stapel, Quum in Academiâ Lugduno Batavâ Medicinae Doctor à doctissimo Viro D. Adolpho Vorstio Medicinae Professore publicè renunciaretur.

VEteres Pelasgi, palliata natio,

Et vos togati gentis Italae patres,

Veneranda senio turba, prisca gloriae,

Et eruditi prima nominis parens;

Quos ipse quondam mille morborum vices,

Gratasque vitae Cynthius docuit moras;

Tunc, cum renatum Virbium mundo daret

Ars AEsculapi, territisq́ue curribus

Discerpta membra redderet Phoebi puer.

Et tot cadentis Graeciae Phrygum manu

Sagax Machaon duceret lentè neces:

Spectate Batavos, Belgicaeque porticus

Augusta templa, litteratorum domum,

Sedes amoeno destinatas otio,

Circumque honoris, & bonae famae scholam.

Maiora certè, nec probata Cecropi

Momenta laudum posteri persolvimus

Doctae Iuventae, quam laboris orbita

Ad summa rerum vexit, & scientiae

Ardor profanis segregavit usibus.

Tollit superbâ sede praeclarum caput

Phoebi sacerdos, & decus subsellij

Sublimioris altius mentem vocat;

Nec humile quicquam, seculique ineptias

Apinasque vulgi, futilesque naenias

Spectare suadet. Laxat effusos sinus,

Virumque monstrat digna maiestas togae.

Et ille celsas pileus radens comas,

Insigne pulsae servitutis, libera

Placitis magistri sensa doctorum expedit.

Semperque servum, semper obsequens pecus,

Et usque sectans antecedentum gregem,

Erectus odit; nec faventibus Deis

Didicisse credit, qui docere nesciat.

Digito coruscans annuli solers labor

Precium sciendi pensat, & tot artium

Tractus patentes, disciplinarum modos,

Totumque Phoebum circulo claudi docet.

Sociata dextrae dextra Musarum fidem

Adiurat obses, symboloque publico

Damnat Camoenas mentis indigas bonae,

Sterilesque rixas litterarij fori.

Hîc saevientes commatum super situ

Criticas cohortes & minaces paginas:

Hîc obsoletis sordibus Pacuvij,

Vel discrepante lectionum indagine,

Blattaeque morsu, dentibusque araneae

Enata bella, rupta fratrum foedera,

Odijsq́ue foeta pectora, atque irâ gravi.

Nunc clausa celsis charta pulpitis iacens,

Hoc scire nos vult, quod reservat abditum.

Nunc ipsa celsis charta pulpitis patens,

Crebro labantis ingeni prodit vicem.

Dum nostra facili miscet ignorantiâ

Humanus error scita, nec totam cupit

Aut se videri, vel recondi veritas.

Non ista Pallas sedibus sanxit suis

Monumenta laudum, nec nepotibus Remi

Corona doctum dignior cinxit caput.

Non sic Lyceo, non Cleanthea domo,

Non Socratea gente prodijt puer,

Qualis sub axe Belgico famae vadum

Tentat Bodaeus, invidique nominis

Decus reportat, & serenum verticem

Laetus paternis inferet penatibus.

Habet omnis aetas aestimatores boni,

Sapientiaeque rarioris arbitros;

Non pretia recto defuere, non favor.

Suique magnis debiti virtutibus

Plausus fuere, nec recentis seculi

Aut posterorum cura segnior fuit.

Nunc vos favete, quotquot herbarum trahit

Insons cupido, tu Camoenarum pater,

Latè patentis magne lustrator soli,

Et tu virentes Flora diducens sinus,

Manesque, clarus quos beavit Atrebas,

Fovete Iuvenem, quem triumphali vehit

Doctrina curru vestra non segnis sacra

Veneratus hospes, graminum quidquid suis

Extrusit agris vasta mundi machina,

Ter mille servat paginis reconditum.

Illi corollam Di, deaeque nectite,

Ter mille textam frondibusque & floribus.

Sic doctus ille mille graminum lector,

Examinator mille fibrarum sagax,

Censor colorum, mille promus nominum,

Herbasque pernox interens & exedens,

Herbis tegatur vivus, herbis mortuus.

Prosopopoeia melancholiae.

EGo ponderosi sanguinis nutricula,

Inersque terrae pondus ingenî mei,

Querulaeque mentis indices voces dabo.

Sum Bilis atra, quae latina iam loquor,

Edocta nunquam: calleo poëticam,

Teretesq́ue Iambos ipsa per delirium

Rotare possum, quos Apollo sobrijs

Vix dictitaret. quin futura dicerem,

Ni saga haberi, Daemonisque conscia

Batavis vererer. sum tamen po[...]eria,

Et ipsa memet & meos casus canens.

Atque illa saltem sanguis excellens potest,

Diviniorque spiritus, quo dum feror,

Ceu numen aliquod corda concito virûm.

Per me Sibyllis, si locutae sunt tamen,

Fluxisse versus arbitror, per me puer

Insonsque virgo saepè lamia creditur,

Dum verba iungit, & stupenda dictitat

Bilis potestas. Quis fuit Calchas senex,

Fatidica Manto? biliosum par fuit.

Sin falsa dico, ne stupete. Bilis est,

Quae dum stupenda fatur, ingenî sui

Insaniaeque signa pariter exhibet.

Cognata magnis mentibus dementia est,

Paribusque vadunt passibus scientia,

Et stultus error. fortè pauxillum mei

Fuit Catoni, cum severus arbiter

Ridere nollet. plurimum certè fuit,

Cum vas rotaret, impudenti Graeculo.

Ego serenos Principum vultus meâ

Virtute pressi, totque laetas virginum

Frontes subegi. pallor & querimoniae,

Formido, luctus, nostra sunt molimina.

Quin ipsa per me displicet mortalibus

Sordetque vita. fit rogus solatium

Horresco crebrò, nec meae formidinis

Nisi vana causa est. moesta laetis praefero,

Tenebras diei, risibusque lachrymas.

Immeta terram versus abeunt lumina

Aversa coelo, quippe terrestri sata

Regione patrium specto perlubens solum.

Nunquam quieta, cogitabunda ambulo,

Sto, cumbo, sedeo, & ne meis desint malis

Alimenta, curas nutrio demens meas.

Iam fractus orbis in meum ruit caput,

Atlas laborat, iam loquaces ranulae,

Tardusque buso lancinant praecordia:

Nunc inter hydras, angiumque noxias

Tremo catervas. incubare corpori

Montes, colossos, aggeres imaginor.

Instat cruentus lictor intentans necem,

Terrent Megaerae criminis rubens mei

Ante ora vultus errat, & ter maximus

In me sagittas torquet irarum Deus.

An plus gehenna est? restat infernalium

Aliquid dolori? latro sum, venefica,

Biceps, tricorpor, caeca, balba, claudicans,

Et quicquid usquam turpe, vel damnabile est.

Ieiuna totos saepè transigo dies

Perosa Cererem, sola sufficio mihi,

Animalque socium damno. sic Timon meus

Me bile plenus Cecropidas fugit suos.

Mihi molesta vivo, tristis, horrida,

Alijsque risus causa sum, mox fabula.

Me ridet adstans, ipsa me quoties cruci

Fixam ingemisco. terreor, me iudice,

Vndisque mergor, iuro quod sim testula,

Gallina, gallus, vitreusq́ue homuncio.

Defuncta iaceo. & inter haec spectacula,

Quae summa nostrae afflictionis portio est,

Rident parentes, filijque, & filiae,

Vicinus omnis hanc meam dementiam.

Hac sorte nata vivo, si sit vivere,

Sic esse miseram. cumque sim dementia,

Tollor per aliam (mira res) dementiam.

Quae credo, vera credat esse serius

Spectator, ipse vitreas partes mei

Ostendat aegro, fingat egestas trabes,

Ranas, locustas, credulusq́ue credulum

Levet iocoso subdolus mendacio:

En prisca membris redditur salus meis,

Frons aequa, mens serena, pectus masculum;

Tenebrae facessunt, lacrymae, suspiria,

Faciesque scenae tristis, & ferocior

Orchestra laetâ clauditur catastrophe:

Et ista de me cuncta Graecus, Italus,

Arabs loquuntur. omnibus figo crucem,

Cur nigra mentem territent phantasmata,

Candor serenet. ipse veri sedulus

Scrutator haeret, & Creatorem stupet.

Nunc inter ipsos gratulantium choros,

Dum festa Pallas Batava Tectandro parat,

Incompta, squallens prodij è caenaculo,

Dictura χαῖρε. laeta quin videor mihi,

Nec esse Bilis. cor salit praecordijs,

Applaudo, votis iungo vota publicis,

Galenicisque me catervis inserens

Curas levante rore Liberi patris

Ter posco tingi. mox reversa ad indolem,

Vt Bilis atra credar esse, gaudium

Duplici rependam mentis aegritudine.

Ad Doctissimum, Ornatissimumque Iuvenem, Iosephvm Vorstivm, Aelii Everardi Vorstii filium, quum post publicam disputationem Iuris Vtrinsque Doctor renunciaretur.

INusitatum cur mihi barbitum,

Situque foedam tendere me chelyn,

Iosephe, cogis? cur triumphos

Dedecoras strepitu poëtae,

Me vate famam, pilea versibus?

Cur invidendis clarus honoribus,

Nec testis expers, vile speras

Pauperis officium Camoenae?

Dos ipsa virtus est sibi: quam sequax

Licet procetur nominis ambitus,

Se debet aevo, sola victrix

Invidiae, immemorisque fati.

Crescis merendo, nec titulos tibi

Ignava scribit gratia; nec favor

Aut servit indignae Iuventae,

Aut vitium precio coronat.

Tu iuris acri praesidio potens,

Intorta legum dogmata dissecas.

Tu Principum consulta gnarus

Excutis, & sinuosa Baldi

Praecepta pandis. Tu Decios sagax,

Accursiosque, & nomina labili

Erepta seclo, quaeque terris

Sol Oriens dedit, Occidensque,

Edicta Regum digeris arbiter:

Gravesque iussus Caesarei fori,

Et vindices recti secures,

Et scelerum recitas catastas.

Astraea tali praeside laetior

Terras revisit: iura legit reis;

Nec innocens causa vacillat,

Nec veniam meruere culpae.

Privata cedunt commoda publicis;

Emptum tribunal displicet; & manus

Avara lucri, quae nefando

Iudicijs famulatur auro.

Cives tueris: fraudibus obicem

Obdis profanis: te lachrymabilis

Pupillus exorat, rogantque

Te vidui gemitus patronum.

Praestat trophaeis tuta domi salus,

Victisque Iberis iustitiae rigor.

Plus iura condidisse Belgis,

Quam peregrè domuisse Calpen,

Formidolosis vel mare classibus

Stravisse totum. Scipiades pater

Plus cive servato superbit,

Quam domitis Numidûm sarissis.

Quin litterato nobilis otio,

Per Graia raptus compita, Graeciae

Fontes bibisti, nec Latinae

Inferior studijs Minervae.

Nunc vectus alâ praepetis ingenî,

Vatum beatos sollicitas choros;

Nunc voce facunda disertus

Attonito loqueris Lucaeo.

Mox erudito das Venetûm patri

Chartas Philippi, & fluctibus Adriae

Infers Batavorum labores,

Et veteris monumenta mundi.

Augusta nescit mens spacio capi;

Quocunque laudum fervida vis vocat,

Grassatur audax, impetuque

Insequitur generosiore.

At cuncta blandae fama modestiae

Momenta honorum transilit, & novos

Doctrina successus decenti

Dissumulat pudibunda vultu.

Beate Vorsti, Palladij decus

Diffunde regni; & Celtica dum petis

Illustris arva, vorticoso

Insinua titulos Garumnae.

Ne docta Rheni pignora Sequanae

Cedant alumnis. Laxius explica

Laudum theatrum, nec tribuli

Sufficiat placuisse Belgae.

Sic Leida iactet Vorstiadem suum,

Sic tanta Fratri gaudia divide,

Sic AElium repone terris,

Et patrio cineri parenta.

In Hollandiae Australis, à Doctissimo viro Iacobo vander Eyck, I.V. Doctore descriptae, partem aquis mersam.

QVi legis haec lector; Batavae dispendia terrae,

Et proavûm moerens grandia damna legis:

Tot mersas pelago terras, populosque domosq́ue,

Et malè terrarum iugera tuta Deis.

Viderat has clades, & prisci incommoda secli

Eyckius, & patriae naufraga busta suae.

Nominaq́ue ut sensit tenebris, & fluctibus abdi,

Et rerum memores vix superesse notas,

Surgite, ait, veteres, Faunorum praedia, villae,

Alteraque exstinctis vita resurgat agris.

Quos mersistis aquae, chartis signantur in istis,

Praeteritosq́ue legunt secula nostra dies

Si quid in has iuris Thetys habet improba terras,

Imperium tantae diluet horae Deae;

Temporaque amissas reddent venientia sedes,

Quaeque natant, lucrum posteritatis erunt.

At liber hic tardè gradientes occupat annos,

Et decus antiqui contrahit omne soli.

Non ultrà Neptune noces. quodcunq́ue relictum est,

Aut perijt, vultu non pereunte damus.

Scribimus hic Mervae dominos, Mervaeq́ue fluenta,

Totque paludati iura superba Ducis;

Quosque capit fines, Roverî sub fascibus, Auster,

Multaque Battaviae regna sepulta meae.

Sic pelagi rabiem, sic Divûm eludimus iras,

Et prosunt chartae, dum nocuistis aquae.

In obsidionem urbis Bredae.

NVper Nassovius sterili me cespite captam,

Custodem Batavi fecerat esse soli.

Nunc Ligurum Princeps vivo me cespite clausam,

Custodem Batavis invidet esse meis.

Victrix gleba fuit, sed mortua; vincere iam me

Altera congesto robore gleba parat.

Fortunae fuit illud opus, fraudisque Pelasgae,

Nunc propriae fraudis conscia Marte petor.

Experiar, num Marte dolus, fortuna labore,

Ingenium forti sint potiora manu.

Si vincam, veteres dicar vicisse triumphos,

Quamque mihi laudem fraus dedit, arma

dabu[...]

Si vincar, precio vincar maiore, nec, urbis

Qui validae fallet moenia, Tiphys erit.

Explicat Austriacas ultrix Hispania vires,

Et cunctas in me prodiga fundit opes.

Sic mercatur Iber. qui, si non pellitur, urbem,

Quam Batavis peperit cespes, habebit inops.

Epigramma in picturam Honthorstij pictoris Vltrajectini, qua vitam lascivientis inter scorta studiosi exhibebat.

ITe procul siccae, nimis anxia pondera, chartae,

Nec tenerum vexet pagina docta caput.

Thais amor meus est, studium risusque iociq́ue,

Et Bromio petulans mixt puella Deo.

Victa gemit Pallas, dum me lasciva parentem

Patricio tandem nomine virgo beat.

Sic malesana meos Circe transformat honores,

Et studio-sus sum, qui studiosus eram.

Hexastichon inscriptum Albo Nobilissimi Iuvenis Adriani Mylii.

ADspice, chare Myli, magnorum exempla parentum,

Nec tua sit proavûm sanguine fama minor.

Tantum imitare duos, &, quò vestigia duxit

Hinc avus, hinc genitor praevia, flecte gradum.

Tu si tanta tuis aequabis nomina factis,

Crede mihi, laudes spondet uterque suas.

In libros Nobilissimi Praestantissimiq́ue Viri

Gerardi Thibavtii de Gladij usu.

SI qua fuit stricti seu vis, seu gloria ferri,

Atque aliquod precium Martius ensis habet;

Quo defensa diu, quo tandem victa fuere

Pergama, quo victrix Roma superba stetit,

Quo super extremum grassata est Graecia Gangen,

Et posuit tumidas Africa tota minas,

Quo Latijs aegrè cessit Germania sceptris,

Victricesque aquilas non semel ulta fuit;

Plurima cui celebres debent certamina lauros,

Tutaque libertas pilea ferre dedit:

Non moritura novae surgent encomia chartae,

Qua duce iam leges accipit ille suas.

Barbarico quondam maduerunt rostra cruore,

Horruit indoctas prisca saburra neces,

Nunc alio versat gladium molimine Belga,

Nec iam dextra potens vulnera, docta dabit.

Tu qui sacra truci scripsisti nomina Marti,

Iustaque magnanimus praelia sanguis amas,

Hic prius in picto libra tua brachia campo,

Longius atque armis vivere disce tuis.

En rudis in circo Mavors concluditur arcto,

Discit & ignota ponere lege pedes.

Cuncta metu vigilant, oculi, pes, dextera, mucro.

Exitij culpam parvulus error habet,

Quae dum scire facit nostrum Thibautius orbem,

Vt calcata prius norit arena nihil,

Dignus erit famae nunquam morientis honore,

Dignus erit vita non moriente frui.

Qui vitam, vitaeque suum decus asserit armis,

Creditis hunc coeli Numina posse mori?

In nummos argenteos Caesarum imagines exhibentes, nuper Voorburgi in ruderibus

repertos.

DVm rudis effossae serutatur viscera Vestae

Rusticus, & ditem versat anhelus humum,

Eruit antiquo celebrata numsmata seclo,

Nesciaque occultas dextera prodit opes.

Adspicit ignotum priscis mortalibus orbem

Infami squallens Martia Roma situ.

Invida Caesareos foedarunt tempora vultus,

Et Latios caries rasit iniqua duces.

Sordent Phoebaeae, victricia signa, coronae,

Et fugiunt spatijs nomina trusa suis.

Non Princeps vultus ostendit Nerva serenos,

Nec nativa senex ora Severus habet.

Cernitur exesâ Batavis gens Flavia lauro;

Et patrio dispar Commodus ingenio:

Helvius imperij dudum aspernatus honores,

Polluit invisis tempora cana notis.

Explicat ipse suos etiam Traianus honores,

Atque alium post se non sinit esse parem.

Quos venerata fuit dominos urbs celsa Quirini

Cernimus, & nostro sceptra inimica solo.

Repperit hos Batavus, quondam quos horruit, orbis,

Victoresque stupet Belgica terra suos.

Hos metuens aliquis speluncis abdidit atris,

Et secum voluit nomina tanta mori.

Non patitur Fortuna nefas. quo claruit orbe

Italus, hoc iterum cernier orbe cupit.

Debebit nummo precium, cui Caesar amatur.

Quantula Romulidûm praemia ductor habet.

Ad Amplissimum, Doctissimumque Virum D. Matthiam Overbeqvivm Epigramma, quo quaeritur, cur mares illi, autori foemellae nascantur.

ANnua ferventi suberat quadriga Leoni,

Et Pyrois calido sidere stabat equus;

Laetaque maturis aestas gaudebat aristis,

Et damnans pigras messis opima manus:

Cum nova foecundos augeret nata penates,

Cingeret & nostras sexta corona fores.

Nec tibi, quae querulo lassavit pondere cunas

Nuper, Overbecî, Iuno inimica fuit.

Exercet Lucina duos. sed dispare sexu,

Mas tibi, crebra mihi nata puella venit.

Excute tantarum discrimina mystica rerum,

Cur Natura mares det tibi, parca mihi.

An quia dextra mares gestat, pars laeva puellas?

Et tibi dextra, mihi laeva marita placet?

An quia chara tuo gaudet phantasmate coniunx,

Nec mea Barlaei cogitat ora sui?

An quia tu meliore luto praecordia fingis,

Et meus ingenium debile sanguis habet?

An quia Caesareos versat tua dextera vultus,

Ludit & antè oculos mascula forma tuos?

An quia iudicio firmasti corda virili,

Et mea foemineus pectora languor habet?

Quicquid erit, seu cuncta tibi, seu singula praestant,

Dum similes generas, me melior pater es.

Versus inscripti Albo I. Neoportii in Galliam abeuntis.

CVi gravitas perspecta domi est, moresque severi,

Verbaque Belgarum digna supercilio;

Celtarum iam adsuesce sonis, facilique loquelae,

Aptaque amatorum gestibus ora refer.

Quàm distat Gallo Batavus. levis ille, celerque est,

Hic sua sed pigrâ pondera librat humo:

Et numerat lentè voces, quas Sequana fundit,

Quaeque rapit Ligeris nomina, Musa trahit.

Ille suis foecunda petit carchesia mensis.

Huic natat angusto garrula crusta mero.

Illi terra parens languentes sufficit artus,

Huic meliora calens semina flamma dedit.

Ille miser vacuam multùm suspirat ad arcam.

Hic salit, & quamvis sit levis aere, canit.

Ille sacer Bromio, sacer alter Amoribus ardet.

Et geminos perdunt vina, Venusq́ue viros.

Hunc furor, illum armat ratio. morosior ille est,

Blandior hic mores perficit arte suos.

Nec leve discrimen faciunt braccaeque, comaeque,

Et caligae, & doctâ barba resecta manu.

Cunctorum Batavi mimi sumus: extera multum

Gens placet, & sordent, quae placuere domi.

Iamque redux patrios ignorat Belgica mores,

Paneaque dedidicit quae mala, plura refert.

In disputationem Medicam Doctissimi Viri Everardi Voscvyl, antehac Ecclesiae Campensis Ecclesiastae.

LAEta salutiferi docui praeconia Christi,

Primaque res Superûm pandere cura fuit.

Crimina dissecui, populo peccante, Machaon;

Et medicam sensit plebs malesana manum.

Tunc animae curator eram; divinaque nostro

Affulsit miseris civibus ore salus.

Languida nunc poscunt nostrae solatia dextrae

Corpora, & humanam plurimus aeger opem.

Sic sanare mihi semper, propriumque mederi est,

Et dum sors medicum non sinit esse, creor.

Altera scripta placent, atque altera pharmaca. coeli

Arbiter ex tardis fecibus optat opes.

Quid rides Fortuna? iuvat concedere fatis,

Solamenque mali non leve, posse pati.

Honori Doctissimi, Praestantissimique Iuvenis, Henrici Thibavtii, Middelb. Zelandi, Cum In celebri Batavorum Academia juris utriusque Doctor publicè renunciaretur.

CVr rapidos, Natura, stupes Hyperionis ignes?

Totque per aethereas sidera rapta domos?

Cur rapidum Tanain, rapidum miramur Araxem,

Quasque ciet celeres grandius aequor aquas?

Isthmia cur iactant veloces compita currus?

Quoque ruant Hiero, Strepsiadesque gradu.

Cur celeres medio miramur frigore Finnos?

Missaque Parthorum tela retorta manu?

Haec sua mirari miracula desinat orbis.

Quo spatio velox mens quoque currat, habet.

Adspice, per vastas rapitur Thibautius artes,

Et celer ingenio fervidiore ruit.

Quem vix carceribus dimissum vidimus ipsis,

Palladio adspersum pulvere meta capit.

Tempora sedulitas, ipsos praevertit & annos,

Satque habuit studijs annumerasse dies.

Non hunc currentem fallax temorata Calypso est,

Sirenumque leves detinuere chori.

Nec sua Titanis porrexit pocula Circe,

Aut Paphos in curas traxit amica suas.

Fraudibus Hippomenes rapidam Schoeneida tardat,

Ille suum rectis passibus urget iter.

Quoque prior virtus, properat iam gloria cursu,

Caesareoque Themis cingit honore caput.

Accipe praeclari specimen, Toxander, Ephebi,

Quemque tibi format terra Batava virum.

Quae distincta fluit, iuveni confunditur aetas,

Quique puer sapuit, praevenit arte senem.

In Vetulam libidinosam.

SVnt, quas dedecorant hiulca naris,

Obstipum caput, & retorta cervix,

Aut centum facies arata rugis;

Sunt, quas depreciant putres mamillae,

Et foedis recubans caper sub alis;

Est annosa Chloë, subacta centum

Bauce, caetera gratior, maritis:

Illi dens veluti ferocis apri

Pando prominet ore, pendulumq́ue

Labrum non sinit admovere labro:

Hanc gibbus populo eximit Quiritum:

Illa est cernua, & ista prona multum

Terram vel gradiens deosculatur:

Claudam spernimus, odimusque luscam,

Et balbam, tremulamq́ue, garrulamque;

At tu Tartareo tremenda vultu,

Mater Tisiphones, soror Megaerae,

Orci filia, squallidum cadaver,

Impurissima sordium cloaca,

Dum pruris nimis, & libidinosa es,

Vno in corpore plus habes malorum.

Clarissimo Doctissimoq́ue Viro D. Theodoro Schrevelio, Scholae Leydensis moderatori prudentissimo, pro missis filiolo libellis scholasticis, ac litterariâ Strenâ Gratias agit pater Hendecasyllabis.

MIttis munera, Schreveli, libellos,

Quae possunt pueri placere patri:

Mittis munera, Screveli, libellos,

Quae possunt puero placere patris.

Illic Grammaticos tonare casus:

Illic Rhetoricum sonare schema:

Illic dactylicum rotare carmen:

Illic verba referre Tulliana,

Et fraudes recitare disputantum

Addiscent pueri rudes, tenelli.

Quo Flaccus socios suos aceto;

Peccantes sale perfricet Quirites:

Quàm tristes elegos remittat exul

Vates, per Scythicas vagus pruinas:

Quo cantu Coridon, feraxque cultu

Tellus gaudeat: ut truces poëta

Gradivi lituos canorus inflet,

Et grandi tuba consonet Maroni.

Hîc voces repetunt suas Athenae:

Pelidae stomachum legunt Batavi;

Romanosq́ue duces, & illa belli

Quondam fulmina Romuli nepotes.

Fastos Sulpicius sacros recludit,

Iudaeosque patres redonat orbi.

Et postquam pueris misella terrae

Visa est gloria, & eruditionis

Tantae portio vilior videtur:

Spectat pusio siderum meatus,

Spectat retrogrados superbus ignes:

Atque inter Veneris, Iovisq́ue cyclos,

Inter Signiferos, polos, triones,

Zonas, Andromedas, lyras, sagittas,

Et pisces, aquilas, canes, leones,

Fastidit ferulas, scholas, magistros,

Ipsis altior ipse iam magistris,

Cunctis doctior ipse iam Lycaeis.

Haec dum munera mittis, ac libellos:

Libros mittere dico, non libellos:

Quin grates toties loquor datori,

Quot donas puero meo libellos.

Quorum qui benè pondus aestimarit,

Nullos dixerit esse plus apertos,

Nullos dixerit esse plus disertos.

In Nisam, virginem Leydensem, quam peste correptam, &, uti credebatur, mortuam, cum pater, & amicorum alij è domo publicâ efferre pararent, ex cadaveris intuitu deprehenderunt non esse Nisam suam, sed alterius, nominis communitate decepti.

DVm fera Palladiam latè grassata per urbem

Ipsa suis crescit mors furibunda malis,

Accipe posteritas lepidos in funere casus,

Materiam risus sufficit ipse dolor.

Mortua funesto recubabat Nisa feretro,

Et pullis aderat pompa vocata togis.

Iam Nisae loculos fervens excusserat haeres;

Servatasque alibi sollicitarat opes.

Quae facerent laetas Cerealia pocula mensas,

Clauserat in serum provida cura diem.

Iam Nisam tumulus, Nisam vespillo petebat,

Poscebat precium praefica moesta suum.

Cum pater extremùm visurus funera Nisae,

Attonitus Nisam pernegat esse suam.

Altera defertur, simili sed nomine, Nisa,

Alteraq́ue exequias turba secuta facit.

Ipsa thoro recubans, fallacis funeris offas,

Et mortis gustat posthuma dona suae.

Ipsa bibit vivens, quas haeres emerat, undas.

Quemq́ue suo tumulum scripserat aere, fugit.

Quae lachrymas meruit, serò suspiria sensit.

Alterius nimium mors properata fuit.

Error habet gemitus, errant in funere sumptus,

Falluntur tumulus, praefica, pompa, togae.

Creditus abscedit: fit, qui non creditus, haeres,

Hic gaudet factus lautior, ille dolet.

Sic tristem socco commutat Nisa cothurnum,

Et tragicum laeto fine coronat opus.

Invida si vivos mors fallere novit amicos,

Miraris vivis, Lector, abesse fidem?

In Compendium Naturae Gilberti Iacchaei τοῦ φιλοσοφωτάτου, Ad imitationem istius Claudiani: Iuppiter in parvo cum cerneret aethera vitro, &c.

IVppiter ut parvo descriptum in cortice mundum

Vidit, & immensas, quas habet orbis; opes,

Ardua miratus docti molimina sensus,

Dixit ad indigetes talia verba Deos:

Huccine mortalis progressa scientia mentis?

Iam meus, heu, vili venditur aere labor.

Naturam, causae genios, motumque locumq́ue,

Et semper fluxos temporis articulos;

Mistaq́ue, & aërio nascentia spectra theatro,

Ecce Caledonius transtulit arte Sophus.

AEmula decertant folijs elementa sub ijsdem.

Alternantq́ue suas mosque, salusq́ue vices.

Sanctius hic animal mentisque capacius altae

Praesidet, & rerum sceptra capessit Homo.

Infima cum superis coëunt, aeterna caducis,

Vastaque naturae corpora lector obit.

Iamque novi spectans Ratio compendia mundi

Gaud et, & exiguo tempore cuncta capit.

Quid miror solos humeris qui fulsiit axes?

Qui coelum & terram fulsiit unus, adest.

Ad Clarissimum Virum Gilbertvm Iacchaevm, cum Metaphysicae compendium publicaret.

QVi modò Naturae spatium dimissus in amplum,

Hanc dederas spatio sed breviore capi;

Nunc super ingentis flammantia moenia mundi,

Vastaque Naturae corpora raptus abis.

Ignea vis animi maior se attollit in annos,

Nec desiderij stat satur ipsa sui.

Fastiditur humus, nec tantis sufficit ausis,

Et novus in Superum quaeritur arce labor.

Angelicos regina choros Sapientia pandit,

Et coeli tacitas diva recludit opes.

Pulchra Boni facies, & sponte adamabile Verum,

Cunctaque quae crassa nomina mole carent,

Hic referunt obscura suos te vindice sensus.

Vixque aliud, quod iam mens meditetur, habet.

Vnus adhuc toto restabat in orbe Creator,

Et tua quod caperet pagina, Numen erat.

Scribitur ecce Deus, sed non nisi nomen & umbra,

Discitur, at quid sit nescia terra stupet.

Qualis ad illustrem caecutit noctua Phoebum,

Quemque videt clarum non capit aegra diem.

Omnia vestigas mortali pervia curae,

Atque aliqua saltem qua datur ire ruis;

In tua dum Iacchaee redis primordia, quique

Principium est, Sophiae sit quoque meta tuae.

In coronam anni, luculenta & diserta oratione descriptam à Clarissimo Viro Theodoro Schrevelio.

QVid Ver purpureum, quid turgida messibus Aestas,

Autumnusque ferax gignat, & atris Hyems,

Foecundi tot dona soli, tot munera coeli

Implicuit strophijs ista Corona suis.

Quaque renascentem decurrit Signifer annum,

Munificum celebrat lingua diserta Deum.

Si superis Aries aequalem dividit orbem,

Et caleat radijs languida terra novis,

Exerit ipsa suas gliscens facundia voces,

Neve decus fandi dividat, una capit.

Si premat ardentem lampas Phoebaeia Cancrum,

Vltimaque Arctoos meta fatigat equos;

Altius in Divûm graditur praeconia Rhetor:

Nec tamen hic Suadae meta futura suae est.

Quod si Libra pares terrarum fecerit horas,

Aethereas vocum pondere librat opes.

Mox ubi claudit hyems effoetae viscera terrae,

Et sua iam moriens pignora Vesta tegit:

Invenit in medio manifestum frigore Numen,

Et varia Superos fronde latere docet.

Cedite Romanae, victricia serta, Coronae,

Haec, quo non uno nomine praestet, habet.

Hanc Pietas, illam tumidi coluere Quirites,

Illa omnes, solos ambijt ista Duces.

Si Latium Batavis praefers, conferte Coronas:

Haec hominum, manibus texitur illa Dei.

Ad Constantinvm Hvgenivm Eqvitem, Poëmatum suorum libros Latino, Gallico, Italico, & Belgico sermone edentem.

OCelle Batavûm, sidus Itali soli,

Britanna Phoebe, Suada gentis Gallicae,

Cultor Latini nominis, togae decus,

Et inquieti digna portio fori,

Sodalitatis eruditae corculum,

Omnisq́ue plena pyxis elegantiae;

Quem magnus ille triplicis regni pater,

Haeresq́ue Elisae regia tangens manu

Vulgi profanis segregavit coetibus,

Et invidendo consecravit ordini;

Vt quùm disertis implicaris vatibus.

Chartasq́ue volvis, & levem Gnidi Deam,

Ac versipellem versibus Cupidinem

Doctè flagellas, nominis tanti memor,

Equitumque famae, nobilisque sanguinis,

Dextram labanti commodares patriae:

Quò te Poëtam raptat insolens furor

Tuae Camoenae? quae Thalia, quis novo

Grandes cothurnos Phoebus aptavit pedi,

Nec usitatâ ducit in coelum viâ?

Non sic priorum lingua Belgarum ferax

Sese locutam meminit, ipse quùm suis

Leges Cheruscis ductor Arminius daret.

Non victor isto VVestphali gentem soli

Affatus ore est, quum cruentis caedibus

Aquilas Quirini terra stravisset ferox,

Positumque longè Roma sentiret malum,

Tu barbarorum verba Celtarum sagax

Nobis recudis. tu propinquos Nereo

Populos virenti laureâ vates beas,

Latiumque reddis Belgio, Cirrham mari,

Helicona Cattis. tu Caballinos doces

Potare fontes salsa regna Thetyos,

Clarijsque lymphis ora Teutonum lavas.

Seu quùm stupendus vesperas amantium,

Vmbraticaeque porticus deliria,

Nemorisque grati basia, & murmur sacrum

Cantu revelas: sive moribus iuvat

Ineptientis seculi nasum dare,

Fluxasque semper vestium lacinias,

Et implicatos perfricas braccae sinus.

O flos virorum, debitum coelo caput,

Secretioris magne possessor Dei,

Animaeque grandis hospes, & Iovis labor,

Quàm nos, & omne quicquid est vatum uspiam,

Post te relinquis, totque scriptum gentibus

Nec aemulandum posteris cantas melos.

Est, cui perennis foenerat famae decus

Germana Pallas, & perunctus fecibus

Tumultuantis vultus ultor Velsii.

Fuit Secundus, quem venusta, quem iocans

Neaera blandis vellicavit osculis,

Suusque Latias traxit in Musas furor.

Sunt queîs süaves Sequanae placent Deae,

Ligerisque Siren. cuncta concessit tibi

Natura solers, dum quadruplici sono

Apollinaris plectra barbiti quatis.

Sic altiores usque spiritus gerens

Affaris omnes, Belgijque terminis

Exis poëta, nunc Latinorum Albulam,

Nunc blandientis pocla Matronae bibens.

Mox te Britannus verba conantem sua,

Et cernit Auson, Italoque Vandalus

Permixtus ori. nulla non civem suum

Te terra credet, nulla non vatem colet.

Quò plus laborum restat, & se latiùs

Diffundit Helicon, impetus urges tuos,

Novâque laudis pectus accendis face,

Nec scire non vis, scire quod mundus potest.

Qualis per alta montium cacumina,

Libyaeque valles impotens sui ruit

Ferox leaena, cui perurens Sirius,

Aut cura raptae prolis indomabiles

Accendit iras. illa fontis limpidi

Vestigat ortus, omne scrutatur solum.

Nec antè cessat, quàm repertus dispulit

Insanientem Nilus, aut Nigris sitim.

Vrbivm praecipuarum Hollandiae Encomia. Dordrechtvm.

AMe Batavicus suffragia prima Senatus,

Consiliisq́ue petit provida verba suis.

Quondam mersa mari medijs emergere nitor

Fluctibus, & siccos Vesta reducit agros.

Neptunus cedit Cereri, fluitantia Fauno

Numina, & aequoreus sit minor usque Deus.

Merva meis miscetur aquis: hoc Linga profundo

Labitur, & Vahalis flumina Mosa bibit.

Huc Tongri merces, & ferri munera mittunt,

Et Nemetes plenis mustea vina cadis.

Pomifer Autumnus mediam transmigrat in urbem,

Vastaque Eburonum marmora caesa iugis.

Quisque suas largitur opes, & dona ministrans

Distrahit imperio munera tanta meo.

Virgo vocor, quondam furijs illaesa Brabantum,

Solaq́ue libertas moenibus hisce stetit.

Tunc Batavas inter vigui non victa sorores,

Vnaq́ue dum mansi libera, prima loquor.

Harlemvm.

VIcta Pharos, fractique obices, & vincula Nili,

Et Pelusiaco littore fixa ratis,

Serratiq́ue mihi recitant encomia dentes,

Et procul externo sidere surgit honos.

Invidet excusas populosa Moguntia Musas,

Quodque meum est, laudis iactitat esse suae.

In me alium solers Batavus miratur Apellem,

Pictaque Parrhasiâ subdola vela manu.

Inventis arguta meis accedit Arachne,

Daedaleoque suum pollice texit opus.

Arma Toletani sensi crudelia Martis,

Incubuitque meis civibus atra fames.

Nec satis est pugnasse viros. his mascula portis

Pro patria mulier stat cataphracta suâ.

At frustrà me Delpha iuvas. sum praeda Philippo,

Barbaricus victa miles in urbe furit.

Haec didici, voluiq́ue pati. Nunc adspicis hospes

Tempora fortunae prosperiora meae.

Hîc mihi vicinâ Nereus admurmurat undâ,

Et propiùs colles tollit arena suos.

Illic umbrosis se condit Delia lucis,

Explicat & laetas arbor opaca comas.

Divisam me Spara secat, qui laxior undis

Fit lacus, & vastis luxuriatur aquis.

Arridet Natura foris. sed doctior in me

AEmula Naturae crebra reperta manus.

Delphi in Batavis.

NOn ego fatidicis oracula suggero Delphis:

Aut mea falsiloquus moenia Phoebus habet.

AEtherei responsa patris do civibus, & me

Relligio, Graiûm non beat iste furor.

Infelix rapidis flagravi tota favillis,

Cum rogus, & simplex nil nisi flamma forem.

Condiderat tantos secura oblivio casus,

Cum Patriae media concidit urbe pater.

Quid rides Hispane? tui quoque nominis umbram

Cernimus, atque ista caede Philippe cadis.

Venales animas in mortem insontis acerbas,

Venditur at precio regia fama suo.

Nunc tu Belga duos uno sub marmore Martes

Adspice, Nassoviae nomina magna domus,

Mauritium, Patremque, Duces: haec numina sensit,

Et tutelares terra Batava Deos.

Sed magis Henricum fuerit genuisse. quid horres

Cantaber? en patrij funeris ultor adest.

Lvgdvnvm.

CRevit ab Ausonijs olim mihi fama triumphis,

Et victrix de me praemia Roma tulit.

Reddidit ereptos fugiens Hispanus honores,

Dum pro me totus militat Oceanus.

In me terra famem, querulos discordia cives,

Et falces acuit mors furibunda suas.

Vix nocuit securus Iber. quas struxerat arces,

Deserit, & pavidos excipit unda pedes.

Dum patriae pars magna perit, conservor ab illa;

Totaque ne pereat, sic perijsse cupit.

Nunc mihi Apollineos meruit sors ista recessus,

Martiaque imbellis moenia Phoebus habet.

Prae lituis pax alma placet; prae milite Pallas,

Linguaque Romanos apta referre modos.

Sit bellum sensisse satis. Iam praelia dicto,

Et mea facundis vocibus arma lego.

At mihi plus debet Pietas: dum pellitur exul

Flandria, & hoc gaudet vivere tuta sinu.

Hospitium cum dem profugis, atque otia Musis,

Vis dici doctam me magis, anne piam?

Amstelodamvm.

VRbs spaciosa, potens opibus, tectisque superba,

Viribus invidiam, crimina lege domat.

Civibus aucta novis nunquam stat finibus ijsdem,

Latius expansis moenibus hospes abit.

Invertas, fit tota nemus. quo condita fundo est,

Nuper Hyperboreo pinus in orbe fuit.

Quicquid mortalis fingit solertia curae,

Vel natura suo parturit alma sinu,

Illa dabit, totoque parans commercia mundo

Nunc emere, & totam vendere semet amat.

Has adfert, has trudit opes. sic lucra parantur.

Quid valeat fraus, sors, ars, mare, terra, docet.

Moschus, Arabs, Persae, Maurus, Iudaeus, uterque

Quod ferat huc, rursusque auferat, Indus habet.

Hanc dum mundus adit, mundumque haec ipsa pererrat,

Non urbs fixa loco, sed vagus orbis erit.

Govda.

ISala si cedat Vahali, Rhenusque bicornis

Haec quoque nata suis flumina iactet aquis:

Attamen hunc tectis exornat Gouda superbis,

Laeta situ, studijs aemula, clara viris.

Hinc natura ferax, illinc concordia cives

Nec sinit aut inopes, aut nocuisse malos.

Templa parat spatiosa Deo: nec quilibet illi

Horrendi culpam criminis error habet.

Bella premant alias, haec est securior, urbes,

Nec placidos turbant tympana rauca lares.

Exulat Odrysius, litui, Bellona, triumphi.

Relligio, probitas, pax sociata manent.

Rotterodamvm.

INclyta veliferus pulsat mea moenia Mosa,

Parte aliâ placidis Rottera lambit aquis.

Occiduum latè commercia porto per orbem,

Gallia quas poscit, quasque Britannus opes.

Hic meus Ausonij vindex sermonis Erasmus

Vagijt, & cunis abdidit ora suis.

Maeoniden iactet Colophon, Verona Catullum,

Sufficit ad laudes hunc genuisse meas.

Nunc tantum fragili veneror sub marmore numen,

Dum silet in medio lingua diserta foro.

Quem genui, Basilea tegit, Sapientia fatis

Eximit & cineri vult superesse suo.

Me timet Hispanus, timuit grex barbarus ipsum,

Ille meis victus classibus, hic calamo.

Gorichemvm.

ADspicit invictis hanc cinctam moenibus urbem,

Quem Vahalis, vel quem flumine Linga vehis.

Adspicit Hesperijs quae propugnacula bellis:

Quàm fremat excussis machina crebra pilis.

Adspicit adverso quantum se opponat Ibero,

Invigiletque suis Martia dextra focis.

Sic didicit bellare sibi, nec milite solum

Tuta, sed ipsa suis civibus esse cupit.

Erkelijs quondam submisit sceptra Dynastis.

Haec quoque iam damnans nomina, tota sua est.

Cur toties Batavum depingis Belga leonem?

Qui patriam custos asserit, iste leo est.

Briela.

ADspice vicinam nostro de littore Thetyn,

Hîc ubi Mosa suis laxior exit aquis.

Briela vocor, fessis statio secura carinis,

Nunc quoque Vorniaci gloria prima soli.

Naiades hinc, illinc agrestia numina Fauni,

Et fecunda meos spectat Eleusis agros.

Albano surrepta Duci crudelia sprevi

Imperia, & fasces Baetica terra tuos.

Aprilis laetas fastis inscribe Calendas

Belga, nec hoc optes non superasse die.

Scilicet illa dies, qua me vicere Batavi,

Vlterius vinci noluit Auriacum.

Alcmaria.

TOta paludosis Alcmaria surgit in undis,

Pulchraque, Veronâ depereunte, nitet.

Ne Latium praefer Baias, aut Thessala Tempe

Graecia, vel campos Brixia terra tuos.

Proxima Nereidum spumantes adspicit undas,

Proximaque umbrosas spectat Hamadryadas.

Serica Sidonijs decurrant stamina portis,

Hîc lassant Batavas linea fila manus.

Quaeque tegant nudos velamina sufficit artus,

Et memores primi nos cupit esse mali.

Hesperios sprevit bellis infracta furores,

Baeticaq́ue affusis castra fugavit aquis.

Pugnavere viri. sed & hîc (spectastis Iberi)

Femina pugnanti porrigit arma viro.

Horna.

FOrtia, cantatus quondam, mea moenia Flevus

Alluit, & portus verberat unda meos.

AEmula me vultu spectas Enchusa sinistro,

Et causam litis me cupis esse tuae.

Accipe placatas aeterno federe dextras,

Dum pereat iunctis viribus hostis Iber.

En tecum commune salum, commune profundum

Navigo, & in medijs pabula sector aquis.

Iam mea Cimbrorum redimunt commercia terrae,

Foetaq́ue Gotthorum carbasa portus habet.

Nunc onerat nostras pelagi captura carinas,

Terrenosq́ue fovet praeda marina Deos.

Me ferit, & laedit: me servat ab hostibus aequor.

Sic servastis aquae, sic nocuistis aquae.

Enchvsa.

ARcta, frequensq́ue domus nomen mihi fecit & urbem,

Primaque contemptae tecta dedere casae.

Navita me iactat pelago, mea rura colonus

Laudat, & hinc terra claudimur, inde mari.

Abscidit adversas à nostro littore gentes,

Et Frisios medijs dividit aestus aquis.

Albani sprevi furias, nec victa tyranno

Oceani proles intemerata steti.

Pandit vasta meis Neptunus regna carinis,

Et procul à patriae sedibus exul eo.

Quaero foris, quae parca domi natura negavit,

Quaeque domi tribuit plurima, porto foras.

Belga tuos mirare Deos. dum munera mundo

Dividis, ex alio sidere plura refers.

Ad Constantinvm Hvgenivm, cum Itinerarij sui Italici copiam mihi fecisset.

QVas tu cunque vias pedibus, sum mente secutus,

Et potui peregrè lector, & esse demi.

Vidimus externas nullo discrimine gentes;

Nec mihi vel currus, vel fuit unda gravis.

Non coram infido tremui latrone viator,

Aut nocuit capiti roscida Luna meo.

Visa fuit medijs suspensa periscelis astris,

Illa Palatini fascia clara ducis.

Nec tamen aut gressus mansere pericula nostros,

Aut fessum timidi detinuere gradus.

Tecum Teutonicas etiam conscendimus Alpes,

Alpinae nobis nec nocuere nives.

Et tetigi Allobrogas, nec noxia nomina Rhaetos,

Nec fuit infestis Adria saevus aquis.

Ora mihi videor Venetûm spectasse Senatus,

Nec tamen absentes erubuere genae.

Haec ego dum lustro Batavis tranquillus in oris,

Et tua securum pagina monstrat iter,

Exilij spatia ampla mei, Vir magne, tuique,

Et procul à patria dissita regna lego.

Vivimus extorres pariter, Superûmq́ue remoti

Sedibus, in terris gens peregrina sumus.

Restat iter magnum. Coelum properamus ad unum.

Haec patria, haec totum possidet aula Deum.

Illic perpetui current in secula menses,

Nec breve fastorum dextera scribet opus.

Illic sub pedibus, tellus, mare, sidera, reges,

Oppida, terra, duces, aula, Senator erunt.

Quique mihi narras levium spectacula rerum,

Adspicies vitae non pereuntis opes.

Ipse ego, dum sedes istas & limina verso,

Alterius moneor iam meminisse viae.

In militum ducem peculatus reum, & nobilium insignibus elatum.

QVi patrios ficto defendit milite vallos,

Publicaque infami diruit aera manu:

Ficta suis moriens promittit stemmata bustis,

Postque obitum vana nobilitate tumet.

Scilicet, ut scurrae furtum iam clarius esset,

Efferri claro funere scurra cupit.

In eundem lue Venerea extinctum.

QVi Batavum potuit bellator fallere Martem,

Et titulis simulat nobile stemma suis,

Iustior una Venus mutilatum corpore toto

Stravit, & ulterius noluit esse virum.

Ficta Deo, non ficta Deae sacraverat arma,

Dumque nocet geminis, disperijt geminis.

Vlta fuit belli scelus officiosa cupido,

Debuit hoc Marti Cypris amica suo.

In amatorem superciliosum.

ACcedis Batavas, mi Bartholomaee, puellas,

Et tamen hoc audes dicere: nulla placet.

Accedis Frisias, mi Bartholomaee puellas,

Persistisque iterum dicere: nulla placet.

Accedis Valachras, mi Bartholomaee, puellas,

Pergis & hic eadem dicere: nulla placet.

Nec tibi Brabantae possunt placuisse puellae,

Flandrica nulla tibi, Geldrica nulla tibi.

Virgine sic nullâ, mi Bartholomaee, potiris.

Vis causam? nulli tu placuisse potes.

In infelicem cuniculorum Venationem.

QVantus in aequoreis gradiar venator arenis,

Quà steriles longè semita sulcat agros,

Dicite Hamdryades: vester nam terror habebar,

Terribilis famulis, terribilis canibus.

Dicite crudeli toleratos sole calores,

Funeramq́ue mihi dicite penè sitim.

Pocula cum siccae peterent Acheloia fauces,

Et tamen haec eadem pocla negaret ager.

Dicite mille feras, vestigia mille ferarum,

Et quae mille suis vidimus antra locis.

Dicite quaesitam magno molimine praedam,

Dicite decursae iugera multa viae.

Omnia Hamadryades cum dicitis, ista silete:

Nulla quod in toto sit fera capta die.

In lapsum meum ex equo, quo in Gallijs Doctor creandus vehebar.

CVm puer insolitas Phaëthon tractaret habenas,

AEthereo vectus tramite, lapsus equo est.

Cum puer insolitas expanderet Icarus alas,

Icarus Icareis nomina fecit aquis.

Cum Phrygias ires iuvenis bellator ad arces,

Doctus amare magis, Protesilae, cadis.

Bellerophon praeceps alienis decidit arvis,

Exitioque viro Pegasus ales erat.

Dumque haurire parat non suetis flumina palmis,

Occidit undarum pondere mersus Hylas.

Atque ego, dum insolito vector per rura caballo,

Sum subitò factus pul verulentus eques.

Scilicet haec res est. tractent fabrilia fabri,

Nec, nisi qui spirat praelia, scandat equos.

Me peditem fecere Dij, fecere poëtam,

Nec placui, nullo praeside, factus eques.

In hortum medicum I. Stapelii Doctoris Amstelodamensis.

AMstelij cives, medicas cur poscitis herbas?

Iam dicam; vobis luxuriosa gula est.

In protrepticon Cl. Viri Theodori Schrevelii ad Augustinum filium.

QVi patris officium Musarum iungit amori,

Et pariter vates, & cupit esse pius,

Pierides, totumq́ue sibi devincit Olympum,

Et gemina Superis se ratione probat.

Accipit exemplum soboles, quam Cyrrha poëtam

Format, at obsequio plus iuvat esse piam.

Ad Constantinvm Hvgenivm aegrum.

SI mea languentem credas tibi reddere vitam

Carmina, carminibus nunc quoque vive meis.

Prospera cum faciles reddent mihi tempora Belgae,

Totum cum Cirrha mox Helicona dabo.

Tetrastichon ad praestantissimum Iuvenem, Iacobvm vander Straten.

SI Probitas sociâ posset cum Pallade pingi,

Exprimeret vultus talis imago tuos.

Altera te virtus terris, beat altera coelo.

Sic gemina nobis laude, Stratene, places.

Ad Nobilissimum Virum Gerardvm Thibavtivm artis gladiatoriae Principem.

PYthius à citharâ, laudatur ab aegide Pallas.

Claruit ob pharetras Delia, Castor equos.

Cestibus eminuit Pollux, Mars belliger hasta.

Clarus Olympiacis est Lycus in stadijs.

Est celebris temone Pelops, peltisque Camilla,

Arcu Phillyrides, cursibus Hippomenes.

Armat dente minax Neptunum fuscina, clava

Amphitryoniadem, fulmina saeva Iovem

Laus sua cuique hominum, sit laus sua cuiq́ue Deorum,

Laus tua, Thibauti, doctior ensis erit.

In scriptorem ineptum.

NVlla tuis quare reddatur epistola chartis,

Quaeris? ne post hac scribere, saepe velis.

In eundem.

SAEpius immerito solvi sestertia nautae,

Dum mihi crebra tua littera scripta manu est,

Ne numere posthac nautae, sic, Aule, paciscar:

Vt taceas, cupio plus numerare tibi.

In helluonem.

HEri vocatus venit ad meam coenam,

Quo nil virorum Sol gulosius vidit,

Nec esitasse plus queat Sagunthinus,

Mutinaeque civis, aut Cyclopicus venter,

Orcique custos, & vorax Phari monstrum.

Lactuca primum sessilis gulae cessit,

Praeludiumque vile perna coenanti.

Strinxit petaces pinguis offa gingivas,

Ar[...]creaeque transiere fumantes,

Armusque ovillus dentium minas sensit,

Etiam scolopax pasta, praeda brumalis.

Moxque ore eodem pectus anseris condit,

Quatuorque turdos, centum edacior turdis;

Quin sex placentis una bucca distenta est,

Totque esculenta diluit tribus tandem

Vini lagenis, & liquoribus coctis.

Post hac Milonem ne suum Croton iactet,

Taurum vorare possit hic Milo nostras.

In debitorem.

AEGer es, & languens, quoties vadimonia posco.

Haec eadem cessem poscere, sanus eris.

Ad Iacobvm Petitivm advocatum Vltrajectinum.

QVi virtute petis Deûm penates,

Doctis omnibus expetis probari,

Nec quicquam petis, haud tibi petendum:

Non aeris malefidus appetitor,

Non laudum malesanus expetitor:

Quem suum Charites, suumq́ue Pallas,

Et suum Themis, & suum sodales,

Et coniunx petijt, petit, petetque,

Bonis omnibus expetite, qui me

Convivam toties petis petite,

Nomen conveniens habes Petiti.

Amplissimo Viro D. M. Oldiswortho, Illustriss. Penbrociae Comiti à Secretis.

LAurèa grandiloquum cinxerunt serta Maronem,

Inque tuis lusit laurea, Naso, comis.

Vilis honoratum redimivit laurea Flaccum,

Non aliud precium (crede) Catullus habet.

Laurea mellito gracilis decreta Melisso est,

Lauriger Ausonio sub duce Stroza fuit.

Talia cantanti cesserunt dona Secundo,

Talia Lotichij praemia Musa refert.

Laurigerum modulans Auratum Sequana vidit,

Cum folia & frondes munera vatis erant.

Oldisworthe, meae melior fortuna Camenae est.

Circundant humeros aurea serta meos.

Errarunt veteres, nunc erravere Britanni,

Nobilius meritum vilior author habet.

Albo Ornatissimi Iuvenis I. Heemskerkii in Galliam abeuntis inscripti versus.

QVi matris alvo egressus hospes huc venit:

Qui vasta mundi spatia mente perlustrat:

Vitaque functus rursus hinc petet coelum:

Vivusq́ue sive est, mortuusque discurrit,

Vixisse semper dedecus domi censet.

In Laurentium aedium multarum architectum.

DIruit, aedificat toto Laurentius anno,

Et tamen in tota possidet urbe nihil.

Centum tecta locat, famaque opulentus habetur,

Quasque suas iactat, debet egenus opes.

At postquam factus celebris cornicula Flacci est,

Risit ob has ipsas ingeniosus opes.

Quae fortuna rapis, non haec mihi surripis, inquit.

Restituis dominis seriùs illa suis.

In Loripedem.

CLaudus utroque pede es, quoties ad templae vocaris,

Et tamen ad coenas curris utroque pede.

In poëtam indoctum & superbum.

INdoctissime, quot fuere, vatum,

Superbissime, quot fuere, vatum,

Quàm te iam fieri velim poëtam

Aut doctum magis, aut minus superbum.

In Ponticum.

DEns tibi distorto tàm grandis prominet ore,

Vt dentem Arcadici vincere possit apri.

Hoc tu dente voras, hoc ictus dente repellis,

Hoc te terribilem dente puella timet.

Et tamen in dentem temerè convitia quisque

Dum iacit, imbellis Pontice, dente cares.

In coecum, inter equos Valckenburgi ambulantem.

PEr fora magnanimis latè celebrata caballis

Ambulat, & streperis coecus inerrat agris.

Inter equos graditur, laudatque ferocia colla,

Terribilesque comas, compositumque gradum.

Non oculis opus est ultrà tactuque probari:

Num sint degeneres, olfacit unus equos.

In hominem januae suae perpetuò incumbentem, nec nisi media corporis parte mihi visum.

SEmivir adspiceris populo, nec cerneris ultrà,

Dividit & dominum ianua sola suum.

Nescio num Siren, vel sis Nereia pistrix,

Absumatq́ue tuos integra cauda pedes.

Nescio, num femur, & suras, & praelia talos

Abstulerint; num sis loripes, aut quadrupes.

Nescio num vir sis, num femina; si modò sexum

Corporis è media noscere parte datum.

Forsitan anguineos imitatur tibia flexus,

Cruraque serpentum languida more trahis.

Esse potes Minotaurus, Chironque caballo

Mixtus, & è Lapithûm gente creatus eques.

Esse potes Pan Arcadicus, Faunusq́ue vocari

Semicaper, quin & Cyllarus esse potes.

Pande fores, potero iam tunc cognoscere quid sis.

Aut te, si renuas, suspicor esse Caprum.

In Grollam à Principe Frederico Henrico obsessam & victam.

QVae toties de me meruit fortuna triumphum,

Hoc iterum spectat castra Batava loco.

Materies sum clara Ducum; laudumque palaestra

Austriacos inter luctor & Auriacos.

Et simul impatiens pacis, dominiq́ue prioris,

Vt vincar vincor, munior, ut peream.

Quid, Frederice, truces immittis turribus ignes,

Sulphureisque quatis moenia nostra globis?

Do tibi victa manus. nobis si infamia vinci est;

Auspicium famae Grolla futura tuae est.

In adventum Principis Frederici Henrici sub vesperam, post superatam Grollam.

DVm nova Battavico tibi parta est laurea bello,

Excipit & reducem patria laeta Ducem,

Vesper erat, Phaebusq́ue suos iam merserat ignes,

AEthereaeque polo delituere faces.

Phosphorus indoluit tantis decreta triumphis

Publica subiecta gaudia nube tegi:

Ipsaque tum tenero succrescens Cynthia cornu,

Optabat fratris lumine posse frui.

Tota tamen festis collucent compita flammis,

Quemque negat coelum, dat tibi Belga diem.

Fac etiam nullo tenebras splendore fugari,

Sat Batavis noctes, Te veniente, micant.

De eodem Principe ad Isalam.

ISala, qui magno debes tua flumina Druso,

Isala, Romani grande laboris opus;

Redde Ducem Batavis, cuius victricibus armis

Tutus inoffensis exspatiaris agris.

Vtraque securis calcatur ripa colonis,

Et procul à patriae finibus haeret Iber.

Quem tibi pugnantem socij concedimus, illo

Pacato liceat iam modò posse frui.

In Praetorium ejusdem Principis, quod in agro Delphensi visitur.

SPlendida Romano surgant Capitolia luxu,

Luceat aethereo vertice celsa Pharos.

Ammonij delubra Iovis, Triviaeq́ue penates

Afer, & Argolicus tollat in astra labor.

Erigat ipsa suas generosa Semiramis arces,

Feminaque exstincto busta superba viro.

Adspectent Siculos Cumana palatia fluctus,

Tectaque Baiano conspicienda sinu,

Ceteraque immenso tumeant praetoria censu;

Ampla satis domino est quaelibet aula suo.

Illa capit Circen, magnum capit illa Neronem,

Tectaq́ue Lucullum, vel spatiosa, tenent,

Illa tamen, Frederice, tibi quae sidera lambit,

Virtuti domus est non satis ampla tuae.

Ad nobiliss. & Matheseos peritissimum Virum, Godefridvm de Haestrecht volantes mergos balista dejicientem.

DVm medium tranant veloces aëra mergi,

Discolor atque ipsis nubibus haeret avis;

Deijcis aerata volitantia corpora glande,

Doctaque suspensum machina sternit onus.

Icarus hoc faciat, vel fultus Daedalus alis,

Nil mirum, pennam penna secuta premit.

Prendat avem Stygiâ Daemon virtute vel astu,

Res facilis, nullo corpore sulcat iter.

Tu volucres ima positus tellure reposcis,

Et via, quae nobis invia, certa tibi est.

Nil tutum Natura tuae iam subtrahit arti,

Aut proprias usquam provida servat opes.

Omnia rara facis. metiris sidera, terram,

Et victi spolijs aetheris unus ovas.

In Natalem Gvilielmi Principis Auriaci.

NAsceris Auriaco soboles, Guilielme, parenti:

Nasceris, & magnum nomine reddis avum.

Cui puero clypeos genitor praeformat, & enses:

Et nocitura Tago Mulciber arma parat.

Hesperios odisse Deos nunc incipe: factus

Grandior hos enses sentiat hostis Iber.

In effigiem Petri Scriverii.

HAEc est Battaviam vatis scribentis imago,

Sic poterit peregrè, sic placuisse domi.

Ostia cui Rhenus, cui debet Corbulo fossam,

Et dominos dictat Belgica terra suos.

Bilbilicos legimus tali censore lepores,

Et lumen Senecae grande cothurnus habet.

Tempora qui reddit, nulli sua tempora pendit,

Ingenioque cupit liberiore frui.

Scilicet Aonias gratis qui vindicat artes,

Praemia doctrinae despicit empta sua.

Elogia aliquot poetarvm Latinorum.

Ennius.

Dic me, Naso, rudem: quamvis tu cultior arte,

Te Scytha, me claudunt marmora Scipiadum.

Plautus.

Cur te Plaute legunt omnes? quia credimur & nunc

Materies cuncti carminis esse tui.

Naevius.

Qui potuit soccum verbis vincire Latinis,

Hunc audes vinclis stringere Roma tuis?

Pacuvius.

Prima cui debent ingentem secula famam,

Vltima ne spernant secula Pacuvium.

Lucilius.

Perstrinxit primus Satyra Lucilius orbem:

Qui scribat Satyras ultimus ecquis erit?

Menander.

Nec lenone carent Batavi, nec Thaide: quare,

Nunc quoque quod scribas, docte Menandre, datur.

Lucretius.

Hic Phoebi furijs, furijsq́ue exarsit Orestis.

Quàm praestat solis versiculis furere.

Macer.

Herbarum vires Macer si carmine dixit,

Cur tot iam Macros Belgica serre potest?

Virgilius.

Non magis augusto potuit sub Caesare vates,

Nec magis Augusto Caesare digna loqui.

Ovidius.

Iudice sim quamvis damnatus Caesare: poena

Absolvar, causam si modò dicat Amor.

Horatius.

Omne vafer vitium ridenti dicis amico.

Sed dicet vitium Lydia sola tuum.

Catullus.

Si cantare Iovem proprios fas esset amores,

Hoc, & non alio posceret ore loqui.

Tibullus.

Cur tibi Sulpiciae, tibi cur placuere Neaerae

Basia, quem Musae deperiere novem?

Propertius.

Cynthia te vatem fecit, lascive Properti,

Ingeniumque tibi sola puella dedit.

Lucanus.

Cui nimis historicus credor, minùs esse poëta,

Me minor est vates, & minor historicus.

Persius.

Martia sub crudo tremeret cum Roma Nerone,

Incoepit crudo Persius ore loqui.

Martialis.

Ne fescenninum, lector, contemne poëtam:

Nam, quae non facimus, sit cecinisse parum.

Claudianus.

Te sequimur Phario vates celebrate Canopo.

Solaque laus nostri carminis, umbra tui est.

In opus divinum Vltrajectini Alcimedontis, I. Vianen, quo Mauritium Nassovium

Principem Auriacum, equo vectum exhibebat.

ADspice prostratum Auriacus qui calcat Iberum,

Et mirare novum Martis, & artis opus.

Ars precium Marti, precium Mars fenerat arti,

Phidiacumque simul, Scipiademque vides.

Aenigmatvm libellvs.

Liber.

MAgna mihi rerum vis est, vis maxima vocum,

Et tamen hic vili venditur aere labor

Ignarus doceo, credor sine voce magister,

Cum prosum, taceo: non sapiens, sapio.

Saepius exuror, dominis peccantibus, insons

Victima, nec culpae conscius ipse meae.

Vestior exuvijs, vinclis constringor ahenis,

Et tandem tineis vermibus esca teror.

Eadem vox.

INtegra si fuerim, potero placuisse Latinis,

Iber.Principium tollas, displiceam Batavis.

Farcimen.

TOta mihi teretem mentitur forma cylindrum,

Et faeta in medio sus mihi ventre latet.

Quam me Belga colit, tam me fastidit Apella,

Heu quam dissimili spernor amorque fide.

Non mihi supplicium, non mors decernitur una.

Mergor aquis, flammis torreor, ore voror.

Osculum.

PRima mihi lepidis blanditur portio dictis,

Posterior foedo vilis odore mihi est.

Prima trahit vitae causas, exsibilat illas

Vltima. (crede) fuit, qui caret alterutro.

Colus.

CIngit lana caput, contortaque viscera corpus,

Parte mei moveor, parte quiesco mei.

Quos sine me nudos paupertas detegit artus,

Hos opibus per me dextera fulta tegit.

Lingua, manus, digiti, facto glomerantur in uno:

Decedens capiti gloria finit opus.

Ocrea.

HOc decus, hos habitus prisci petijstis Achivi,

apud Homerum frequenter, ἐϋκνήμιδες Αχαιοὶ benè ocreati Achivi.Maeonidaeque meo nomine charta tumet.

Bos, vitulusque fui, quae carpsi gramina, calco:

Et premo, quae timui, colla minacis equi.

Me fastus documenta sui cupit esse Batavus,

Et Martis propriam me studiosus amat.

Pluteus.

QVae fueram duris infesta bipennibus ilex,

Nunc domini custos abdita servo mei.

In me demorso vates sacer ore recumbit,

Ingenijque sagax expedit ausa sui.

Aonidum me lassat opus. laus unica nobis

Doctorum celebres sustinuisse manus.

Navis.

INnatat Oceano; coelo spectatur in ipso,

Ventre premit laxo caerula, dente vadum.

Rostratas meruit bellis infracta coronas;

Et spolium è diti Colchide grande tulit.

avis.Tolle caput, volitat; vis.sublato ventre tyrannis

Annuit, audaces navis.tota pererrat aquas.

Clamores.

FVr clam,apices sceleratus amat, mores,docet Ethica finem.

Tota Paphos amor.medium, tota Erycina colit.

Bubo.bubo tumoris est species apud Medico[s].

INguina sollicitat; miserosque exasperat artus,

Cecropiâque frequens visus in urbe fuit.

AEgida depingit: doctis insignia praebet:

Stultitiae pariter symbolon, & Sophiae.

Impatiens Phoebi, mundo ludibria debet:

βοῦNominibusque simul terret, & Statius: feralia bubo Damna canens.ominibus.

Curro.

DIvidor, & membro sapientia crescit ab cur quaerendi est adverbium.uno:

ρ, canina littera est.Irato reliquum frendeat ore canis.

Portus.

ADspicio Solem ortus,mutilus, portus,navalia totus,

Sola potest laesum flectere thus.cauda Iovem.

Ovis.

ME Graij petiere duces: mactavit Apella:

Et toties Superis victima grata fui.

Muta Redemptorem refero: sine crimine, eundem.

Prata meis resonant, templaque nominibus.

Mille meas Siculo Corydon in monte sorores

Ducit, & ingenium simplicitate probat.

Exuvijs nitet aula meis: quid stercora damnas?

Stercora delitijs sunt mea mixta tuis.

Annulus.

OPtima forma mea est, Megarae laudata magistro.

Principium passim, finis ubique mihi.

Fulgeo, claudo, premo, medeor, promitto, corono,

Gestor, caedor, amor, do capioque fidem.

Currus.

TRaximus Hyppolytum, distraximus Hectora magnum:

Et belli quondam pars scelerata fui.

Falcatum me Persa cupit: sine falce Batavus,

Sustinui stantes altius stantes in curribus AEmilianos.AEmilios.

Inferni raptoris equos, efflataque curru Sidera Tenario. Claua.Persephonen rapui: scindant vada caerula puppes,

In Batavis etiam pontus notatur currus velifer Principis Mauritij.arena mihi est,

Penna.

Aerijs quondam volitans in nubibus haesit,

Et refluis eadem viva natavit aquis.

Magnificas procerum decorat, sed mortua, mensas,

Et tremulam summo vertice Teuto quatit.

Praeteritos reddit, praesentes prorogat annos,

Invidiam seri temporis una domat.

Absenti loquitur; laedit rostrata, iuvatq́ue:

Dumque alijs vitam foenerat, ipsa caret.

Sus.

MActatur Cereri, Virg. caesa iungebant foedera porca.Romanaq́ue foedera firmat,

Arcadibus multum culta, Sus AEgyptijs

abominationi erat.perosa Pharum.

Sordet proverbium est sacrum: margaritas non esse proijciendas porces.gemma, rosae: ὗς Graecis idem, quod latinis sus.capiti si littera desit,

Graiugenis fiet, quod fuit Ausonijs.

Pileus.

ME gaudet pugnax capiti circundareLacones pileati pugnabant. Sparta,

Graecia me testem nobilitatis habet.

patet ex Bruti numismatis.Libertas per me Latiae portenditur urbi,

servi manumissi Imperatoris triumphantis currum pileati sequebantur.Istaque Romanus praemia servus amet.

Me Brutus, me Galba suo spectavit in aere:

Ipse meum vindex pugio fulcit onus.

Columba.

SImplicitas laudata mea est: Silius

lib. [4]. dilectas Veneri, notasque ab amore Diones.sum sacra Dionae,

Archytas Tarentinus columbam fecit ligneam ponderibus atque aura intus inclusa ita libratam, ut medio aëre suspensa volitaret.Facta Tarentini mobilis arte senis.

ad historiam baptismi Salvatoris nostri respicitur.Surgit ab aethereo nomen mihi grande lavacro,

Abderet ingentem cum mea forma Deum.

columba conjugij fidem non violat.Non violo lasciva thorum: symbolum est charitatis.sum pignus amantum.

sacra fuit Assyriis. Tibullus: Quid

referam, ut volitet crebras intacta per urbes,Alba Palaestino sancta

columba Syro.Alba, Palaestino relligiosa Syro.

Venter.

Κρῆτες αἰεὶ ψεῦσται. &c.OPprobrium Cretae: tonitrus domus: abdita vitae

Regia: Mennenius orator Romanus fabula de Ventre populum Romanum, cum in Aventinum secessisset, in urbem revocabat.Menneni fabula; meta gulae.

Manus.

NOxia sum, si bella geram: gestus abluendarum manuum innocentiae signum erat. Deuter. cap. 21.si proluor, insons:

manus pro robore & potentia sumitur.Viribus, hinc proverbium, manus manum fricat. & apud Graecos τὴν χεῖρα ἐπιβάλλειν, manum admovere.auxilio, Multa Iovem manibus supplex orasse supinis. Virgil.relligione probor.

Oscula do supplex: mihi me permiscet Achates,

Zeno Rhetoricam palmae, logicam pugno comparabat.Rhetoribus laxor, claudor Aristoteli.

Barba.

apud Homerum Iliad. a. Thetys Iovi barbam vellicat.QVid Thetys ipsa Iovi? Persius: Si Cynico barbam petulans nonaria vellat.Cynico nonaria vellit?

Quaeque virum pariter res facit, atque Lucretius Barbigeras capellas vocat.caprum?

Pes.

Aποδὰς ὠκὺς Αχὶλλευς. me magnanimus toties laudatur Achilles,

Ludibriumque Dijs debuit iste Vulcanus loripes.faber.

In statuis pes laevus antè porrectus aggressionis indicium est, quod observavit Virgilius, ubi Lucagus AEneam ferire parat, Protecto nam pede laevo, Aptat so pugnae.Lucagus antrorsum: Ita signari videas nummos Fortunae reduci cusos.iactat fortuna retrorsum:

Supra me positum qui videt, Pes supra pedem positus hominis ignavi erat hiero glyphicum. Apud Aristophanem in Pluto Mercurius ait: Nunc autem esuriens pede suprà pedem posito altum requiesca.Ocnus erit.

Pigitus.

Persius: Nec pluteum caedit, nec deniorsos sapit ungues.MOrdeor attentis: Horatius Fautor utroque tuum laudabit pollice ludum. hinc apud Graecos victor victo imperabat, ἆιρε δάκτυλον.faveo sublatus in altum:

Est qui me labijs admovet Harpocrates.

medius digitus extensus impudicitiae erat signum. de quo Satyricus: Cum fortuna ipse minaci Mandaret laqueum, mediumque ostenderet unguem. notum etiam illud: Et impudicum ostendis digitum.Ostendi pudor est; digitus nempe minimo proximus, quem annularem vocamus, vel pronubum.sum pronubus, ob circularem figuram.orbis amator,

digitum auricularem intellige, quem qui breviorem habet, quam legitima mensura deposcat, indicium est, eum ex illegitimo concubitu esse natum.Impuro natum te notat esse thoro.

Aqua.

ME sitiens vates; me torrida prata biberunt.

ἄριστον μὲν ὕδωρ.Pindaricae ferio barbita prima lyrae.

Credor Aristoteli pars corporis; Thales Milesius omnia ex aqua constare dicebat.omne Thaleti.

glacie constricta.Sto, moveor: Tiphyn stans fero, mota ratem.

Toga.

PEr me Graiugenûm populis discernitur Romani togati, Graeci palliati incedebant.Auson,

Martialis: Lis nunquam, toga ara.Bilbilicus raram me volet esse sibi.

Cedant arma togae.Arma odi, terrensque sagum: Toga candida inducebantur, qui magistratum ambiebant. unde Candidati dicti Plin. lib. 7. de Nasicae: In toga candida bis repulsa notatus à populo.peto candida fasces,

Lugentium vestis nigra est, unde eam Varro antracinam vocat, i. e. carbonariam. ἄνθραξ Graecis carbo.Pulla rogum, puram togam induebant tyrones forenses, ipso tyrocinij die. Lucan. lib. 7. pura venerabilis aequè, Quam currus ornante toga. pura vocabatur, quod pullo purpurae praetextu distincta esset.laetum pura tyrocinium.

Zona.

Homerus λῦσε δὲ παρθενίην ζώνην. Catullus, Qui Zonam solǔit diu ligatam.VIrginitas dilecta mihi est; vinclumque iugale.

Athenis fanum fuit Solvizoniae Dianae sacrum, vid.

Apollonium Argon.Templa mihi mediâ Cecropis urbe patent.

Quinque tenent coelum Zonae.AEtheris immensos etiam distermino tractus,

At, me qui sociam perdidit, Ibis eò quovis qui Zonam perdidit. Horat.Irus erit.

Adamas.

DVrities mea grata mihi est: damnatur amicae.

Si libeat, amasverbum, mox quoque adamas.nomen ero.

Tela.

HOstibus infligunt: infligunt vulnera Ovid. molle meum levibus cor est violabile tolis.amanti:

Illa suis laedunt ictibus, ista iuvant.

Lucretius Non radij Solis, neque lucida tela diet.Portant laeta diem: Apollinis tela in Graecos immissa Iliad. a.portant fatalia pestem:

Et versis animosum equis Parthum dicite. Horat. lib. 1. Carm.Cum fugiunt, magis his Parthica signa nocent.

Leo.

Antonius leonibus triumphavit.AVsonias traxi, populo spectante, quadrigas,

Homerus de Achille: λέων δ᾽ ὡς ἄγριος οἶδεν.Pelidaeque meus vultus, & ira fuit.

Insani leonis Vim stomacho apposuisse nostro Horat.Partem hominum apposuit stomacho pater ipse Prometheus,

Corpora magnanimo satis est prostrasse leoni. Ovid.Indomitusque licet, parco tamen domitis.

Caepe & allium.

Vti lunam etiam caepe coluerunt AEgyptij, quae dissecta multiplicem

lunae ipsius effigiem refert, & quas Graeci vocant φάσεις.ME similem Lunae demens AEgyptus adorat.

edat cientis allium nocentius. O dura tonsorum. ilia Horat.Nobile sed Flacci me magis odit epos.

Ridet amans, quoties vultus usurpat amicae,

Columella caepe lachrymosam vocat, eò quòd contrectata oculos acriter mordeat, & lachrymas cieat.At lachrymis, quisquis me videt, ora rigat.

Brassica.

proverbio dicitur: Brassica bis cocta mors.BIs coque, mors fuerim:brassica vitibus inimica. laeto plus noxia Baccho:

succus brassicae capiti superfusus uvae in humano gutture, si nimia destillatione laxata fuerit, medetur, ut tradit Varro.Et tamen ipsa uvis sum medicina malis.

Marmor.

IAm colossos marmoreos intellige.Superos adspectat ovans: iam marmora sepulchralia.tartara lugens

Respicit, obiectis triste cadaveribus.

Saepius Etiam nunc marmora plorant. Ovid.illachrymat, Ad surdum lachrymas nequicquam emittere marmor.lachrymis sed flexile nullis.

Dant Ligures, nescit Belgica, Roma colit.

Tabacum.

NOn bibor, & bibor, & populo sum potus, & haud sum.

Mandor ab Occiduis, nec tamen esca fui.

Cum bibor, ipsa sátis crescit. sum victima vulgi.

Torqueor, incidor, torreor, uror idem.

Consedere viri, &, conspecto munere Divûm,

Quaelibet exitio est dextra reperta meo.

Pars in frusta secant, pars igni humentia siccant

Corpora, pars flammas admovet, atque faces.

Otia qui fugiunt, in nobis otia perdunt.

Et magnâ peragunt sedulitate nihil.

Quo capior, perdor: quo claudor, pellor ab ore,

Nostraq́ue mox difflat fercula, quisquis amat.

Quae mihi, quae nitidos aperis, matrona, penates,

Praemia tam clari sputa laboris habe.

Canis.

PRaepositus Laribus, Romae Capitolia Gallis

Prodidit, & facti crimina morte luit.

Hunc Cynici coluere patres. miraris? vide Lipsium in epistola de Canibus.acutis

Cum verum toties colligat ille modis?

Littera vesanum testabitur una r.furorem:

Signaque qui canis fidei, & impudentiae symbolum.fidei, nulla pudoris, habet.

Asinus.

PArte mei quidam Phrygios supereminet omnes,

Solaque litigium corporis umbra parit.

Vapulo, contemnor. nec, cui contemnimur, à me

Dissidet, ingenio proximus ille meo est.

Auriculas nostras quis non habet? accipe sacrum

τέρπουσι λιπαραὶ φοῖβον ὀνοσφαγίαι, exhilarant Phoebum pingues epulae ex Asino.Phoebe tibi, vel me sume etiam Priapo sacer asinus.Priape tibi.

Si stolidum plebs esse putat; cur turgida quaeso

Doctorum nostris scrinia sunt de Asino scripsit Apuleius, alijque.titulis?

Si vocat ignavum: cur lassant tergora merces?

vide Pier. in Hieroglyphicis.Nec statuam spernit Martia Roma meam?

Nasus.

CAEsar gibbosum, proverbio dicitur,

naso aliquem suspendere, pro irridere. Persius: Callidus excusso populum

suspendere naso.Cynicus me ostentat aduncum,

Et vates de me nomina grandis habet.

Hac qui parte valent, credam magis esse hominem acri judicio praeditum dicimus emunctae esse naris, & apud Oneirocritas, qui se magno naso per somnium viderit, magna in rebus agendis prudentia & sagacitate fore promittitur.sagaces,

Emunctum quisquis me volet, ille sapit.

Lingua.

QVam Anacharsis rogatus, quid esset in homine pessimum, quidque optimum, lingua, respondit.noceo, quam prosum eadem; sum pessima rerum,

Optimaque: Rhetores Romae aliquando prohibiti sunt aperire ludum.Ausonio pulsa, recepta solo.

Mercurio sum sacra deo, Samiusque magister

Alligat imperio tempora nostra suo.

Fulvia Antonij uxor exsectam Ciceronis linguam acu perfodisse perhibetur, & rostris affixisse.Fulvia, quid fodis exanimem? manet illa superstes,

Suspendis rostris dedecus ipsa tuum.

Oculus.

NOmina lascivo placuerunt nostra Catullo,

Nomine laudatur virgo, puerq́ue meo.

Si vivam, pateo; moriar, si claudar. γλαοκῶπις ἀϑήνη.

Me glaucum, apud Graecos in pretio erant nigris oculis praeditae.nigrum Graia puella velit.

Quercus.

Ovid. Postibus Augustis eadem fidissima

custos Antè fores stabis, mediamque tuebere quercum.AVgusti stetit ante fores intersita lauris,

Corona civica ob cives fervatos è quercu erat.Signaque servati splendida civis habet.

Triptolemus pingui glandem mutavit

arista. Virgil.Triptolemus laetis illam mutavit aristis;

Quique hominum fuerat, iam cibus ille suum est.

Lepus.

QVot timidum vexant canes. Hecubam enim in canem mutatam fingunt poëtae.Hecubae, lassantque fugacem.

Exspacior proprijs dum ποδὰς ὠκὺς agris.

Martialis:

Si quando leporem mittis mihi, Gellia, mandas,

Formosus septem,

Marce, diebus eris. &c.Me comedat Marcus, formosum Gellia dicet:

pulpamento vis effoeminandi inesse creditur. Terentius, Tute lepus es, & pulpamentum quaeris?Quin pulpamento discet amare meo.

Cervus.

ALipedi teneros patrius pavor occupat artus,

Actaeon tali fronte videndus erat.

Apud Gallos cornuti dicuntur, quibus uxores sunt impudicae & adulterio infames.Cur me cornutum, cur rides Gallia talem?

Cornutos fecit quot tibi Caia domi.

Vulpes.

ME fecit natura vafram, sed fabula Vulpecula in fabulis AEsopicis utramque paginam facit.Davum:

Cauda Philstaeos depopulatur agros.

Notum est Lysandri dictum: Leoninae pelli vulpinam assuendam.Nostra leoninae si iungas tergora pelli,

Quae nequijt virtus, perficit illa dolus.

Mus.

mulierem portentosae libidinis, qualem Messalinam fuisse memorant, Myoniam, sive mutinam dictam ait AElianus.MEssalina meo possit de nomine dici.

Tolle caput, Graecis scrofa lutosa vocer.

Serpens.

GEns Iudaei à serpentibus in deserto interfecti.Iudaea obitus, debet mihi adventu serpentis Epidaurij cessavit pestis Romae.Roma salutem.

serpens in orbem flexus, & ore caudam apprehendens,

symbolum est anni in suum principium redeuntis. Vnde & Graecis ἐνίαυτος dicitur.Ipse mei currens symbolon annus habet.

Laacoon nostris intorsit brachia spiris,

Erat enim Chimera πρόσθε λεὼν, ὀπιϑέντε

δράκων, μεσσόντε χίμαιρα.Postremâ similis parte Chimaera mihi est.

Corvus.

Corvi pullos suos, si quando volandi potestatem affecuti fuerunt, nido expellere dicuntur.IMpatiens sobolis, Corvus imbrium augurium habet.venturos nunciat imbres;

proverbium apud Graecos Comicos usitatissimum, ἐς

κόρακας.Scenaq́ue sub tali tristia voce vovet.

Messala Corvinus.Haec quoque Romanus non spernat nomina ductor.

Barbara vox quamvis, ingeniosa refert Plutarchus, corvos, si quando in urnas immissis capitibus aquam sorbillare nequeunt, lapillos conquirere, ijsque in urnam injectis, assurgente aquâ, sitim explere.gula est.

Capra.

CVm mihi sint similes Satyri, Panesq́ue, quid unus

Iocus est Theocriti: AEpolus

inscendi videat si quando capellam,

Liquitur obtutu, quod non caper ipse

creatus.AEpolus absimilem se dolet esse mihi?

Cur sculpor priscis Augustus sub Capricorno natus nummos argenteos excudi jussit cum Capricorni imagine.Augusto Caesare nummis?

Cur mactor Capra Baccho immolabatur, quia vitibus noxia.Baccho, diligor una Iovem à Capra nutritum Poëtae fabulantur.Iovi?

Mola.

BRachia spirantes lassant immania Cauri,

Primaque sum mensae, prima ministra gulae.

Ala alam festina premit, paribusque rotatae

Viribus, antevenit nulla, priorque gradu est.

Quid procul intentos arces industria fures?

Haec domus, haec domino regia fure patet.

Olor.

ADspice ob praesagia mortis.fatidicum, quin me mirare notum, poëtas cygni symbolo & appellatione significari. hinc Horatius ad Mecaenatem: Iamiam residunt cruribus asperae Pelles, & album mutor in alitem Superne, nascunturque leves Per digitos, humerosque plumae.poëtam:

Ad vada Maeandri cum cano dulce melos.

Induit ipse meos Orpheus & Flaccus honores,

In ornithogonia, citante Servio, legitur: Cygnus in augurijs nautis gratissimus ales, Hunc optant semper, quia nunquam mergitur undis. Auguria lege, apud Virgil. lib. 1. AEneid. Coelium Calcag. lib. de naut.Gaudet & augurio navita saepè meo.

Quin ego purpureis frenatus colla capistris,

fingunt poëtae Veneris currum à cygnis trahi.Lascivam Venerem per loca iussa traho.

Ovid. Iam mea cygneas imitantur tempora

plumas,Inficit & nigras alba senecta comas.Candida decrepitae similis mihi forma senectae est:

Sed dubito, num sit Lesbia candidior.

Pavo.

DEformis pedibus, plumis formosior, Irin

AEmulor, & Pavo Iunoni sacer.Samiae sum sacer usq́ue Deae.

Inseritur per me superis In Faustinae nummo, Pavo cernitur, cum inseritione, Consecratio.Faustina: meisque

Picta fuit quondam Pavo erectâ in orbem

caudâ noctis siderum luminibus decorae hieroglyphicum fuit- vide Pier.nox speciosa notis.

Cum gradior, quid me dicis matrona superbam?

Non gressus formae convenit iste tuae.

Cum gradior, quid iniqua pedes virguncula damnas?

Si mihi pes, sordent vultus & ora tibi.

Gallus.

AVroram clarâ consuetus voce vocare,

Post sua gavisus praelia victor ovat.

Non capiti cristae, pedibus calcaria desunt,

Sola gulae rabies solent enim castrati, ut pinguescant, in gulae gratiam.non sinit esse virum.

Non valeant ipsi contrà me stare ad cantum galli fugit leo.leones,

Ilicet infamis sed meminere fugae.

Anser.

TV servata mihi debes Capitolia Roma,

Immodicâ quamvis garrulitate noter.

Me strepit anser inter olores.Maro, me docti insectatur Musa vide Propert.Propertî,

Anser poeta impudens fuit, cui Falernum fundum Antonius dono dedit. Hinc Ciceronis ille sarcasmus: Anseres de Falerno depellendi sunt,Tullius è fundo me cupit ire meo.

Loca Bataviae, unde cespes eruitur.

DIc, quibus in terris pereunt tot rura colonis,

Ipsaque concepto fomite flagrat humus?

Et mox effossi vectantur navibus agri,

Naiadesque natant nunc, ubi Vesta stetit?

Cuculus.

OMnia cum cuculus avium timidissimus.timeam, ludibrium debet avibus & hominibus.socijs cum ridear, ecce,

Credor adulterae uxoris maritum cuculum vocamus.adulterio spurcior esse meo.

Tempora verna fero, repetitaque carmina canto,

Quid rides? similis tu quoque fortè mihi es.

Apis.

Nota sunt, quae de Platone in cunis vagiente &c Pindaro memoriae

prodita sunt.FAcundis alimenta dedit; Theocritus Comatam beatissimum ait, quod ab apibus enutritus esset.dedit illa Comatae,

Regna, labor, studium, sedulitasque placent:

Displicet Maro de apibus: nec corpora segnes In Venerem solvunt, aut foetum nixibus edunt.una Venus, nec foetum nixibus edit,

Nec tamen haec caudâ pungere dedidicit.

Cicada.

SI cythiso pascuntur apes, ego victito rore.

Et mea, si dubitas, carmina Thyrsis amat.

Thyrsi Musa placet, soli nocitura magistrae.

Vatibus haec merces debita, dira fames.

Anas.

anasTOta nato; nassine fronte, natas; Sanainversa mederi

Te volo: natespluralis, sed sine fronte, strepit.

adde l. erit lanas.Lamda facit Lanas, praefige litteram caninam.latrantum murmura ranas,

Adde ad syllabam nas

adde ὗς, erit nasus.suem Argolicam, pars mea nasus erit.

Culter.

PArs bove, sed stricto constat pars altera ferro.

Totus taurinis abditur exuvijs.

Non uno nocet ille modo: pungitq́ue, secatq́ue,

Istaque ruricolûm postulat arma furor.

Formica.

ADspice fecundis inimicum messibus hostem,

Et piger exemplum sedulitatis habe.

Vide Suetonium in Nerone.Agricolis pluviam, Midae dormienti formicae in os tritici grana congessere, ex quo ditissimum fore praedictum est.saevo mala fata Neroni

Nunciat, at Satyriasin excitare creduntur formicae alatae. Galenus in libro secretor.diti prosperiora Midae.

Nota est fabula de formicis in homines mutatis. hinc ὰπὸ των μυρμὴκων Μυρμίδονες ἐκλήϑησαν.Si pennata volet, Veneri iam prompta medetur.

Credimus hoc nasci semine Myrmidonas?

Culex.

QValia terribili resonant fera classica cantu,

Terrificos edit Martialis lib. 8. Epigram. de phialâ: Illa potest culicem longè sentire volantem. &c.buccina nostra sonos.

Sum pecudum custos, somni gravis hostis, & otî,

Et propero noctu quo properabit amans.

Labra, manus, oculos, & eburnea colla pererro,

Quin magis abstrusa parte latere velim.

Meque aliquis poterit longè sentire volantem.

Hei mihi: dum lumen depereo, pereo.

Pediculus.

Graecis φϑεὶρ, à φϑείρω corrumpo.GRaeculus interitu: pedibus sed glorior Auson.

Aristippus, causante quodam, quod filium, quasi non ex se natum projiceret: An verò, inquit, ignoramus, & pituitam & pediculos gigni, quae tamen, ut inutilia, quam longissimè projicimus. Laertius in vita Aristippi.Quaeq́ue animi domus est, est domus illa mihi.

Vt vigilent homines, vigilo: sum filius otî.

Corporaq́ue infesto regia dente neco.

Dum capior, perdor; dum non capior, tibi servor:

Ferculaque antiquis praebeo phteirophagis.

Pignora cur nasci vobis invisa doletis?

Nascitur è quorum corpore tale pecus.

Papilio.

NOn hanc bruma rigens, sed torrida conspicit aestas,

Candidulamq́ue licet stercore surgat, avem.

Columella papilionem apibus exitio esse scribit lib. 9. cap. 14.Mellificis infesta apibus fit praeda iuventae

Ludicra, dum toto clauditur à petaso.

Augustus Caesar pro symbolo habuit papilionem, cancri marini chelis prehensum, ut ostenderet Principibus convenire lentam festinationem.Cur celerem Cancri chelis, Auguste, moraris?

Praecipiti gaudent sceptra, ducesq́ue morâ.

Concha.

NOn animal, non planta vocor, vicinior illi,

Tardigradam medijs testa moratur aquis.

Me legis Oceani spolium Caligula.dux magne Quiritum.

Nereidesque ista personuere tuba.

Officium mirare duplex: do fercula mensis,

Exuviasque petit spurca latrina meas.

Grus.

Vid. Lucanum lib. 5.ME Palamedis

avem: me natam Strymone specta.

Cui gula mandenti gaudia longa facit.

Occurrit parvis nobis bellator in armis.

Doctaque litterulas ordine penna facit.

Me veniente solo sulcos inducit arator,

Me fugiente ferox frigora portat hyems.

Ibycus ut perijt, veni iustissimus ultor.

Discitur exemplo cura, fidesq́ue meo.

Bombyk.

PEnè nihil fueram: iam longum tendor in orbem:

Nunc eo: mox pennâ liberiore volo.

Iam lateo tectis: mox rursus liberor ijsdem:

Nunc dapibus potior: nunc dapibus careo.

Iam piger incedo lentè: iam fila laboro:

Iam Veneris posco gaudia: iam fugio.

Vixi, &, quem dederat cursum natura, peregi.

Fataque dum subeo plurima, sponte necor.

Quodq́ue prius fueram, rursus dissolvor in ovum,

Principio fini conveniente suo.

Corrigenda.

PAg. 67. lin. 1. supra lege sceptra. pag.

68. lin. 28. Ne, lege Me. pag. 90. lin. 9. hyems lege hyemes. pag. 103. lin. Grtotus

lege Grotius. pag. 131. lin 1[1]. dum Delphica, lege num Delphica. pag. 150. lin. 23. fertatur lege tristatur. pag. 3. Elegiarum Achivis signabat, lege signabat Achivis. pag. 16. Elegiar. lin. 9. hac lege hoc. Pag. 45. Eleg. lin. 10. proponat lege propinat pag 54. coro lege coronae. pag. 51. lin. ultima orituris, lege oriturus. pag. 65. marcessere, lege marcescere. pag. 93. lin. 13. transilis lege traijeis. pag. 105. Linus mox lege Linus hunc mox. pag. 113. lin. 2. fuit lege furit. pag. 186. lin. ult. Musa lege Mosa. pag. 227. aetherijs lege. aethoris.

FINIS.