P.F.

IACOBI ZEVECOTII

I.V.B.

Ord. Erem. S.P. Avg.

Poëmata.

Libellorum seriem versa pagina indicat.

Tertia editio adeò aucta, vt noua videri possit.

Praemium Prudentiae Laurus. Oculus Iustitiae Prudentia

ANTVERPIAE,

Apud Gerardum Wolsschatium.

M. DC. XXIII.

Maria Graeca} tragoediae.

Rosimunda} tragoedia.

Elegiarum libri tres.

Siluae.

Esther tragicomoedia.

Illvstrissimo Principi et Reverendissimo Domino Alphonso de la Coyve S.R.E. Cardinali, &c. Domino suo colendissimo.

MAgne heros, quem nota fides doctrinaq́ue iussit

Inter purpureos nomen habere Patres;

Accipe dissimiles quae me docuere camoenae

Metra, sub auspicio viuere iussa tuo.

Incestum gemit hîc Augustum Graeca Maria

Legitimam thalami non tenuisse fidem.

Exhaustoq́ue, scelus punit Rosimunda veneno

Coniugis exitio bis rea facta sui.

Inde leues Elegi, structaeq́ue è carmine siluae,

Ac oculos felix pascet Edissa tuos.

Tu mea non tetrico percurre poëmata vultu,

Et teneri pauidum dirige vatis iter.

Tu mea metra potes si vis defendere, namq́ue

Pendet ab arbitrio Belgica tota tuo.

Si laudes, etiam reliqui mea scripta probabunt,

Te sine, non vllo spreta legente, cadent.

P. Iacobi Zevecotii Maria Graeca.

Rever. Patri P. Iacobo Zevecotio magistro svo.

VIdit vt Augustam sua plangere fata Mariam

Caesar, & incesti crimina nota thori:

Fleuit, & exsangui sic fertur voce locutus;

Vita quid heu iterum post mea fata redis?

Gulielmus de Blitterswijck in Coll.

D.P.A. Bruxell. Poëta.

Illvstrissimo Domino D. Clavdio d'Ongnyes Baroni de Hoboke, Equiti Aurato, Toparchae de Coupigny, Morchouen, &c. A consiliis Status & AErarij Belgici praefecto Primario

Domino & Patrono meo.

ANtiquum hoc est, Illustrissime Domine, & ab aureo Poëtarum seculo vsurpatum, vt non nisi sub herois alicuius patrocinio & tutela Musae virgines in publicum prodeant. Ea ratio est, quod Illustrissimum Vestrum Nomen opusculo meo praeponam, vt scilicet nemo id audeat reprehendere, quod à te sciuerit approbari; nemo despicere, quod sub amplissimi Nominis Vestri praesidio publico se credit. Norunt enim omnes raram Tuam prudentiam, egregiam doctrinam, & sublimem nobilitatem, quae Te totius Belgij aerario praefectum, iam quidem praedecessoribus tuis aequalem, posteà verò successuris omnibus statuent exemplum. Nouimus nos tali Te affectu Ordinem & Collegium nostrum amplecti, qualem ab alio sperare vix possemus. Difficulter hic admodum stylum cohibeo, Illustrissime Domine, quem tam ampla laudum tuarum materies prouocat & inuitat: sed ne irreptè id intra epistolij limites concludam, quod oratione integrâ comprehendere non possem, ad rem & institutum redeo. Mariam Graecam cothurno nostro indutam, luctuosum certè & tragicum argumentum, quod à Baronio latius, à P. Rioche menti meae conformius describitur, Illustrissimae Vestrae Dominationi offero. Tu Augustam innocentissimam defende, Collegium nostrum amare perge, & me inter humillimos Nob. V. famulos viuere & mori permitte. Bruxellis ex nostro Collegio 10. Kal. Mart. 1623.

Illustrissimae Dominationis Vestrae seruus in Christo

F. Iacobus Zeuecotius Aug.

Argumentum.

MAria Constantini Irenae filij vxor, ab ipso dum Theodoram haereticam, & sanguine sibi iunctam, thalamo quoque coniungit, veneni oblati falso accusata, Theodorâ vrgente in carcere secreto occiditur.

Personae.

Maria Graeca. Executor.

Haeresis Iconoclastarum. Nuncius.

Melicerta. Fides fugiens.

Senex. Chorus.

Actvs primvs.

Maria.

RErum beate Genitor, & magni potens

Dominator orbis, cuius aeternum tremit

Natura numen, quiq́ue decreto semel

Tenore flectis labiles rerum vices,

Et lege certâ, nulla quam violet dies,

Elementa stabili cuncta connectis fide:

O qui vniuersi censor & iudex sedens

Arcana placita cordis humani vides

Non visus ipse, quamdiu coeli Pater

Tot inuolutam sordibus terram sines,

Tot implicatam fraudibus quas haeresis

Foecunda scelerum mater in mundum tulit?

Quousque miseros carceris lenti rea

Centum dolores inter & dubios metus

Iniquioris exigam vitae dies?

Quid pertinaces non adhuc rumpis moras

Defesse dudum spiritus? satis diu

Mundo caducae sortis exemplum dedit

Orientis olim domina, per tot iam dies

Saeuum mariti Caesaris fastum pati

Coacta, & atrum carceris iniqui specum.

Quid adhuc moraris anime? quid lentos mihi

Adhuc dolores suggeris? sceptro excidi

Thoroq́ue pulsa praestitam contra fidem,

Et inuocatum iureiurando Deum,

Tormenta centum patior, & centum neces,

Dum vereor vnam. scilicet nunquam satis

Secura ridet illa, quae regum potens

Mundi monarchas lubricâ versat manu,

Nulliq́ue certam principi seruat fidem

Aulae voluptas. Scilicet longum est nihil,

Ingensq́ue nostris ludit in rebus Deus,

Et vtriusque mille Maeandros iubens

Nos ferre sortis, mille per curas trahit.

Quodcumque coelo Luna subiectum suo

Primi parentis scelere damnatum videt,

Dum vix in auras matris è sinu venit,

Nouerca vita sequitur, & constans labor.

Nunquamq́ue stabiles sortis humanae vices.

Sic saepè tellus vere dum primo calens

Recreata Zephyri spiritu excussit niues,

Brumamq́ue campis penitus eiecit suis,

Multâ nitentem purpurâ togam induit,

Crinemq́ue pectens inde formosos iubet

Radiare cyanos, inde qui simili refert

Beryllus ore viride Neptuni fretum:

Quies implicatae quotquot aut gemmas Arabs,

Aut vniones Ormus in freto legit,

Magnae serenum matris exornant sinum.

At ipsa iam superba, nec brumae memor

Solemq́ue & omnes rapit in aspectum sui

Poli Penates, ac honoratum caput

Leuans ad astra, nil dein coelo inuidet,

Contenta stellis aemulos flores dare.

Tunc inter vmbras arborum repetit suos

Philomela questus, & suaui carmine

Sudantis aegrum rustici mulcens opus,

Immite tardos animat ad iugum boues.

Tunc inter herbas rore stillantes nouo,

Et inter vda gramina, & molles rosas,

Violasq́ue & vndique dulce spirantes crocos

Puella graciles flectit in gyrum pedes,

Et iuncta puero ludicros ducit choros;

Quousque lusum fessa dimittens suum

Vel captat vmbras nemoris, & propter leues

Aquae susurros languidum inclinat caput,

Et innocenti somnio curas domat.

Vel magis amoenas nobilis Florae comas,

Et quotquot almus rore geniali fouet

Zephyrus colores vngue solerti legit,

Et curiosè digerens sertum parat

Nymphis futurum munus. O quàm lubrico

Iactatur aestu, quidquid infelix putat

Valere mundus! illa tot gemmis modo

Ornata tellus, illa tam variis statim

Beata donis, quae vel aurato sinu

Certare pictis potuit astrorum choris,

Illa illa verua terra, dum primùm notus,

Aut toruus Aquilo floridam eripuit togam,

Languet, decusq́ue moesta suspirat suum,

Nullisq́ue cernens arbores spargi comis,

Nulloq́ue campos gramine, indignum caput

Pudore iussa niuibus & gelu tegit.

Heu tunc Aëdon garrulo nusquam sono

Permulcet aures, nulla plorantes Venus

Ludit per agros, luridus tantùm color

Terrae cadauer squalido inuoluit situ.

Non tunc per herbas vllus exsangues suas

Ducit capellas Tityrus, quas languidas

Domi coërcet ferreus brumae rigor:

Non à venustis diuidit spinam rosis

Et curiosâ seligit flores manu,

Vt delicatum crinibus nectat suis

Puella sertum. cuncta quae felix semel

Iactare campus potuit, orbatus gemit,

Seseq́ue decore luget exutum suo.

O quàm stupendas cuncta patiuntur vices,

Et quàm caducis caeca sors voluit rotis!

Quodcumque pedibus Parca substratum suis

Mortalitatis lege damnatum tenet.

Non tot silentes vidit in coelo faces

Chaldaeus vnquam, non tot alternis fugax

Vicibus sonorum flectit Euripus caput,

Quot imminentes perpetim casus timet

Secura nunquam purpura. O cur non mea

Augustiores limites inter stetit

Contenta paucis vita? cur rerum Pater

Meo coronam capite lapsuram tuli,

Sceptroq́ue stultam regio admoui manum?

O si vel humiles inter ancillas sedens

Mandata vigili pensa traxissem manu!

O si virentis quando vernabant adhuc

AEtatis anni, cruda rupisset mea

Mors fila vitae, & nulla iam fleret suos

Maria manes, nulla damnaret sui

Fidem mariti clausa tam turpi specu.

Cur non licebat emori? potens Deus

Cur non licebat? quando per vastum fretum

Futura tanto Caesari veni comes

Consorsq́ue regni, quando naucleri fides

Per inhospitales inuij ponti vias

Et inquietos Nerei inuiti sinus,

AEgrè petito statuit in portu ratem.

Cur non licebat? Caesaris quando parens

Proscripta miseros traxit Irene dies

Adiuncta plebi, cùm Pelasgorum potens

Semel imperatrix, lubricam sensit rotam

Deae iocantis, & suo fato meos

Docere potuit stare non tutò pedes.

O quando falsò toxici dati ream

Statuit maritus, quando tam dirum scelus

Abominari quo nec horrendum magis

Natura mater, ferre nec tellus queat,

Mihi imputatum, carceri insontem dedit

Sceptrumq́ue tandem manibus excussit meis.

Sed quid vetustos rursus in questus abis

Imbellis anime? quidquid aduersum tuis

Imponit humeris arbiter mundi Deus,

Certè ferendum est. ille qui carnem induit

Hominum Redemptor, magnus è Deo Deus

Quem non peracti sceleris & culpae reum

Ingrata Solyme funebri affixit trabi,

Suo sat vnus docuit exemplo pati.

Patere Maria: quidquid hanc breuem tibi

Auferre vitam poterit, aeternam dabit.

Quid anime dubitas? debito sceptro cares?

Etiam carebat ille qui pro te poli

Reliquit aulam. quaeris amissas opes?

Non perdidisti: quidquid incertus potest

Auferre casus, esse ne puta tuum.

Quodcumque prudens subdidit sorti Deus,

Et quod supremus omnibus rapiet dies,

Nullius esse credo: nugetur vaga

Fortuna, & omnia rapiat; nunquam mihi

Me rapere poterit aut Deo datam fidem.

Sceptrum, coronam, regiae luxum domus

Et si quid aliud sortis eripuit furor,

Lubens reliqui. carceris diri specum,

Luctumq́ue, cuius solus es testis Deus,

Et si quid aliud criminis memor mei,

Mihi ferendum mitis imponis Pater,

Amplector alacris, quidquid à manu tuâ

Venit benigne Genitor, optatum venit.

Quin ipsa quae iam mente praesagâ nimis

Instare video fata, quae cunctae mihi

Noctes minantur, si iubes, lubens feram;

Nam quidquid isto pectoris mei sinu

Latet cruoris, quidquid hoc corpusculum

Animat calente spiritu, sacrum tibi est.

At tu Redemptor, cuius auxilio perit

Mens destituta, semper hanc mihi sine

Manere mentem; siue me mori iubes,

Moriar libenter; siue me vitam volis

Adhuc frequentes inter arumnas pati,

Nec hanc recuso; tu mihi robur tamen

AEquumq́ue praebe pectus, vt quidquid dein

Restat ferendum, corde non molli feram.

Chorvs.

Graecorum & Graecarum tyrannidem Constantini & Theodorae haeresim fugientium.

QVae nos altera fessos

Poscit terra colonos?

Seu qua feruidus ardet

Totâ lampade Phoebus,

Languentesq́ue per agros

Nullos spargit odores,

Nullo gramine siccae

Pingit viscera terrae:

Nullo flamine lenti

Vires temperat aestus.

Seu qua frigoris acri

Nereûs compede vinctus

Nullis fluctibus altae

Tangit cornua Lunae;

Quod terrae latus aegris

Semper triste pruinis

Durus Iupiter vrget;

Quod nec garrula laeti

Ales nuncia veris

Leni carmine mulcet;

Quod nec mitior vnquam

Mollis aura Fauonî

Vernâ dote coronat.

Quae nos cumq́ue fugatos

Pascet hospita tellus

Quamuis frigore torpens,

Quamuis ignibus ardens.

Nostro mitior orbe

Nullo carcere claudet,

Nullâ morte necabit.

Pars Hesperio Sole calentes

Ibimus agros, vbi septeno

Monte superbit, totumq́ue sacro

Roma imperio dirigit orbem.

Aut vbi mediis tutus in vndis

Graecum Venetus despicit hostem.

Pars inuicti ditia Franci,

Pars Hispani regna petemus;

Vel vbi vasto proxima pelago

Vrbs errantis surgit Vlyssis:

Vel vbi lato gurgite fertur

Per Parisios Sequana campos.

Pars Flandriacas ibimus vrbes

Vbi Belgiaci Principis aula

Propter vitrei flumina Zennae,

Tam multiplici fonte suberbit.

Aut vbi ternâ ditior vndâ

Inclita dominae moenia Gandae

Supplice fluctu Scaldis adorat.

Graecia nunquam repetenda vale.

Non per patrios amplius agros

Nos fructiferum grauis Autumnus

Ducet ad hortum nobilis vndas

Propter Anauri qui non vllis

Inflanda trahens cornua nimbis,

Tumido nunquam vortice surgit.

Vbi montano gramine pastas

Nobiliori vellere mollis

Vestit Zephyri spiritus agnas.

Non vbi nullus tristia pallet

Tactus gelido membra veneno

Teget arcano Candia luco

Propter calidi stagna Carysti,

Aut velocis flumen Oaxis.

Non quando decens Flora tepenti

Animat vernam flamine terram

Per gemmiferi gramina campi

Molle legemus pollice sertum.

Non dum nimio feruidus aestu

Per fulminei terga Leonis

Agit ardentem Delius axem,

Aut in placidi margine riui,

Aut in viridi molliter vmbrâ

Referet patrios carmine Diuos

Et non nocuos tibia lusus.

Omnia diro Theodora vetat

Impia iussu, quae vel furiis

Acta malignis, vel lethaeis

Incita taedis, dirae matris

Pessima proles, tali nimium

Digna marito, priscae violat

Dogmata fidei, sequiturq nouae

Somnia sectae.

Praestat patriâ sede fugatos

Procul externis viuere terris,

Quàm defensam tempore tanto

Mutare fidem.

Graecia nunquam repetenda vale.

At tu crebro vesana preme

Theodora tuos crimine manes,

Perge profuso sanguine iusti

Properare sacram iudicis vrnam.

Veniet subitis certa quadrigis

Vindicta Dei, quae tibi cunctis

Imminet horis quae te stygium

Non redimendam coget ad orcum.

Graecia nunquam repetenda vale.

Actvs secvndvs.

Haeresis Iconoclastarum.

SOror Megaerae, proximum Diti caput,

Foecunda scelerum mater & mundi lues

Stygis nigrantes haeresis liqui Lares:

Vt quam Pelasgus Inferûm regno dedit

Cruore tandem regio obsignet fidem.

Nec est timendum dedecus regni vetus,

Et abominando Regis incesti stupro

Violata sanctae Iura naturae scio.

Noui nefando pellicem dignam thoro

Natumq́ue ad omne crimen & luem genus.

Qui fulminantes numinis iusti minas,

AEquumq́ue scelerum vindicem spernens Deum

Aliena timidâ sceptra moderatur manu;

Nunquam satis securus instantis pauet

Vltoris iras, & sui sceleris memor

Nullum furente mente non audet scelus:

Et si quod aegro corde concepit nefas

Mundo tremendum licet & inuisum polo,

Luctante quamuis matre naturâ parit.

Nihil ille nomen integrum aut famam facit

Quem cuncta cogit facere regnandi furor.

Si quando sceptri fastus iniusti comes,

Pellaxq́ue regni luxus in praeceps trahit

Animum volentem, quidquid indomitus furor,

Aut iustioris dictat haeredis timor

Resolutus audet, vnicum hoc putat scelus,

Non esse multi sceleris & culpae reum.

Theodora perge, quidquid egisti hactenus

Quod te nocentem statuit & terrae & polo,

Pietas vocetur, crimen audendum est nouum,

Quod te tyranni Principis nuptam arguat,

Quod te nefandi coniugis neptem probet.

Aggredere nulli saeculo auditum scelus,

Aggredere nulli Principi audendum nefas.

Quid adhuc moraris? dedecus famae times?

Serò expauescis, fama non restat tibi,

Nomenq́ue multo scelere damnasti tuum,

Negas decere Principis tantae caput

Violare ferro? quidquid indignum & graue

Et turpe vitant caeteri, scortum decet.

Causámne morte quaeris? ingratam meo

Tuoq́ue si qua luxui vitam trahit,

Solo piandum sanguine admittit scelus.

Quisquis tyranno displicet, culpae licet

Scelerisq́ue purus, mortis est reus tamen,

Quis ille frontem decolor pinxit rubor?

Quis ille rarus rutilat in vultu color?

Num fortè totâ mente perpendit nefas,

Tantiq́ue sceleris iustus inuasit pudor,

Genasque pinxit purpurâ? hoc forsan foret

Ni talis esset, vita pudibundam negat,

Diroq́ue quamuis crimine moueri vetat:

Meretricis omnis exulat vultu pudor.

Quid ergo frons accensa? quid docent gena?

Quid vultus ille fammeus? noui notas

Veteris furoris: quidquid exundans dolor

Meditatur intus, consciae produnt genae,

Vultusq́ue curae fidus interpres suae.

Talis subinde solis occidui caput

Vicinus aestus nube purpureâ tegit;

Quin & propinqua murmurant dirum iuga,

Grauiq́ue passim cuncta mugitu tremunt,

AEquorq́ue placidum nullius iussu salit.

Quodcumque mundus gemuit admissum nefas,

Denunciauit antè praesagus dolor.

Theodora perge, sanguinem tandem bibe,

Quem diû sitisti. tradere insontem neci,

Audere quidquid dictat effrenis furor,

Miscere superis infera hoc tali decet

Iunctam tyranno: leuia non vnquam semel

Abominandus scelera produxit thorus.

Aggredere facinus, ipsa cui totam sacras

Deuota vitam grande defendam nefas.

Et qua Canopum nobili rigat vado,

Pontumq́ue Nilus ore non vno bibit,

Laudabo crimen. illa Carpathij timor

Gonoessa ponti, quaeq́ue vicinum freto

Nobilior olim Beffa Titaresson colit:

Et si quis vsquam fraude deceptus nouâ

Tanto probatam tempore abiecit fidem,

Factum probabit efferum, nunquam scelus

Damnare nouit ille, qui nullum Deum

Vel esse, vel punire sceleratos putat.

Melicerta, Senex.

Melic.

O Fulgurantis sancte Dominator poli

Qui tot stupenda prodiga semper creas

Seruasq́ue dextrà, cuius ad nutum parens

Natura fasces prono submittit suos;

Qui dum recurrunt noctis vmbrosae vices,

Nullusq́ue nostrum Phoebus illustrat polum,

Pro Sole Lunam reddis, & nunquam pari

Formâ vagantes instruis diuae faces.

O qui per altas aetheris vasti plagas

Natare mandas sidera, & paruos seris

Per vasta coeli spatia stellarum choros,

Aulamq́ue multâ luce defendis tuam.

Qui dum perenni singulos gyro iubes

Coelos moueri, cardinem magni vetas

Nutare mundi. Daedale ô rerum artifex

Quàm multa, quàm stupenda secreto sinu

Penetranda nunquam spiritu humano tegis!

Quicumque mentem scelere non vno suam

Deformat audax, & suae vitae immemor

Criminibus addit crimina, & luem lue

Scelestus vrget alterâ, huic statim comes

Fortuna faciles lenis indulget dies,

Ipsoq́ue paene copiae cornu beans

Faustos coronat dote non vnâ lares,

Et delicato floridum fouens sinu

Perenne dulce marcido nectar pluit,

Et delibutum gaudio ambrosiâ cibat.

Sed qui statutae legis, & recti tenax

AEterna totâ mente suspirat bona,

Mund[i]q́ue luxum spernit, hunc curae premunt,

Et mille per diuortia insontem trahunt.

O quàm stupendo numine hunc orbem regis

Prudens Monarcha, quisquis innumera tuae

Miracla dextrae sperat humano miser

Penetrare sensu numeret is cunctas faces

Queis per silentes Luna dum vehitur polos,

Nox atra bigas vndique exornat suas:

Et numeret vna quotquot aut flores ager,

Aut Bacchus vuas gignit, aut spicas Ceres,

Totumq́ue puteo claudat angusto mare,

Et tunc laborem stultus accuset suum.

O qui benignâ cuncta dispensas manu

AEterne Genitor, vsquequò tantis gemet

Mens pressa curis? vsquequò vitae satur

Desideratum mortis optabit diem,

Quo tot miserias fessus abrumpet dolor?

Orientis ex quo Domina periuram dolens

Falsi mariti dexteram tristi iacet

Inclusa castro, mille perturbant meam

Curae quietem, mille me vexant metus.

Si nox fugacem mersit oceano diem,

Horretq́ue veste clausus vmbrosâ polus,

Dum cuncta curas dissipant, adhus mei

Vigilant dolores, & reluctantem licet

Per mille scopulos naufragam mentem trahunt.

Hinc laeua sensus somnia exterrent meos,

AEgerq́ue claudas animus empusas videt,

Et quotquot vmbrae spectra nocturnae vehunt,

Simulachra dirae mortis, hinc pauidus timor

Multo misellum pectus adstringit gelu.

At si rubentes manè coniungens equos

Orbi serenum Phoebus aduexit diem,

Tunc alia rursum cura, tunc nouus timor

Animum fatigat, inde funesto micat

Ferro satelles, hinc inhumano minax

Augustus instat ore, nec centum pudet

Onerare probris coniugis suae caput

O quàm reciproco totus Euripo fluit

Refluitq́ue mundus! illa tam mango semel

Felix marito, nobili stirpe edita,

Regina mundi, clausa iam turpi specu

Sortis tremendas patitur & luget vices:

Suoq́ue cunctos damnat exemplo duces

Qui tam caducae sortis innixi rotae

Globo fugaci lubricos credunt pedes,

Et se beatos esse vesani putant.

Ah quàm timendum est sortis ambiguae leui

Pasci fauore! quisquis infidae nimis

Confisus aurae fragile suspirat bonum,

Et alta stultus regna mendaci cupit

Fulgore captus, nescit ah nescit miser

Quàm multa saepè moesta tam laeto tegit

Fortuna vultu: purpuram multi ambiunt,

Pauciq́ue noscunt, tincta non frustrà rubet

Cruore, cunctos palla quae vestit duces.

Quàm melius illis vita securo fluit

Deducta filo, quos ab insanâ procul

Aulâ remotos, otio molli fouet

Inter paternos Pallas aut Hymen Lares!

Queis nec quietem cura nocturnam rapit,

Nec quae coruscum solis abscondit caput

Eclypsis vllam dira praesagit necem;

Quies fronte nunquam liuidâ & tristi comâ

Ardet cometes, omen aduersum tremat

Quicumque sorti notus excelso sedet

Solio superbus, nescit inconstans Dea

Nocere queis non profuit frustrà bonam

Quicumque sortem spreuit, aduersam timet.

Sen.

Quid pertinace transigis luctu diem,

Lentisque Princeps lacrymis vrges genas?

Quid te fatigat? quis nouus pungit dolor?

Quid expauescis?

Melic.

Quidquid afflicti solent.

Sen.

Sed quid timendum est?

Melic.

Cuncta quae Princeps pati

Potest Maria, cuncta quae diri furor

Statuet mariti.

Sen.

Coniugi contra fidem?

Melic.

Isto probatam carcere.

Sen.

At forsan modo

Imminuit iras, cuncta qui minuit dies.

Melic.

Vel potius auxit; illa quae lentas diu

Scintilla vires colligit, tandem micat,

Subitoq́ue totam funere inuoluit domum.

Sen.

Superos timebit.

Melic.

Ille qui violans thorum,

Aut esse nullum credit, aut spernit Deum?

Sen.

Pudor vetabit.

Melic.

Turpe nil turpem pudet.

Sen.

Princépsne perdet Principem?

Melic.

Vxorem quoque.

Sen.

Natura prohibet.

Melic.

Ille naturae sacra

Statuta seruet, cuius in taedâ duplex

Natura mater doluit admissum nefas?

Sen.

Contentus istâ carceris poenâ, integram

Vitam remittet.

Melic.

Ille cui talis modo

Iuncta est Erinnys, cuiq́ue tam dirus fuit

Pater tyrannus? nescit affectu trahi

Meliore pectus, si quod exemplo ferox

Peccat paterno.

Sen.

Multa quae crebrò furor

Proponit hominum, melior auertit Deus.

Melic.

Vtinam! sed heu me! timeo.

Sen.

Quid tamen times?

Melic.

Nescio; sed heu me! timeo, & ingentis mali

Praesagus animus pectus incendit meum.

Quodeumque tantus crimen accusat metus

Vulgare non id esse, nec medium puto.

Chorus.

AVdax nimium qui se vetiti

Primum pomi polluit esu,

Et tam stolido deuius ausu

Iustas Superos traxit ad iras.

Tunc quae varios sponte colores

Et multiplices vndique fructus

Intacta prius terra gerebat,

Damnata dein, non nisi steriles

Tristi gremio protulit herbas:

Nec nisi multo iussa labore

Semina longis credita sulcis

Reddere coepit. tunc impietas

Libera magnum spreuit Olympum,

Ac multorum portenta Deûm

Coepit fatuis fingere votis,

Et vel trunco vel mage saxo

Non permisso thure litauit.

O quàm multis exulat aris

Verus superi Rector Olympi!

Quot praecipites deuius error

Rectà stygium ducit ad orcum!

Nescit veri iussa Tonantis

Quisquis pluuio proximus Austro

Nondum notas incolit oras,

Vbi quae mundi sustinet orbes

Nunquam nostri conscia coeli

Sidera versat stella polaris.

Iacet hesperiis cognita nautis

Vbi sublimi vertice magnus

Aliud coelum sustinuit Atlas

Procul à nostro diuisa polo

Tisnada variis foeta metallis,

Et Bresiliae fertile regnum,

Et Caribanae nobile littus,

Et Paguanae barbare tellus,

Vbi crudeles iugiter arae

Captiuorum sanguine fumant,

Vbi sub querulis pauitant tepidi

Dentibus artus, quando recenti

Horrida tabo membra vorantur

Aurea praeter sidera coeli,

Praeter pluuios Iridis arcus,

Et quae toto credit Olympo

Spargi variis bruta figuris

Barbara Cusco, vel Viracocam

Cui sidereos subiicit orbes,

Vel Pacacumam qui fructifero

Ornat grauidam germine terram.

Vel Macacocam qui caerulea

Torquet valido regna tridente,

Stulto nimium corde veretur.

Colit insignem Manta smaragdum,

Colit innumeros impia diuos

Mexicà tellus: vbi captiuum

Dum semel aegros perderet ignes.

Totoq́ue semel cresceret orbe

Aurea Phoebe, Numinis instar

Thure colebant, qui post primi

Gaudia mensis, sanguinolentas

Caesus ad aras diro tragicam

Concludebat funere vitam.

Brama innumeros sibi perpetuo

Succedentes ordine mundos,

Pluresq́ue Deos inscia fingit,

Hominesq́ue putat morte solutos

Aliâ rursus viuere sorte,

Et vel pinnis findere fluctus,

Vel crudeles esse Leones

Rapidasq́ue Tigres, vel per summa

Ferri leuibus nubila plumis,

Fessosq́ue dein diuûm comites

Inserit astris.

Elementa colit diuersa Siam

Quae post fluidae tempora vitae

Repetunt proprios cuncta clientes;

Quisquis terram coluit, cultae

Conditur inter viscera terrae.

Quisquis aquarum tactus amore

Caetera spreuit, mergitur vndis

Lauta aequoreis piscibus esca.

Pascit tremulas corpore flammas

Quisquis flammam viuus adorat.

Cibat aërias fixus in altâ

Arbore volucres, cui viuenti

Numen fuerat mobilis aër.

O quàm multas ignara Dei

Mens sibi fingit perdita nugas!

Stolidus regni mysta Siani

Octoginta dat perituro

Saecula mundo: tunc qui tantum

Iam furit vno feruidus oculo,

Septem pandet lumina Phoebus,

Queis aequoreas ebibet vndas,

Queis immensum vindice flammâ

Destruet orbem. sed duo calidis

Quae restabunt tecta fauillis

Binos homines oua creabunt,

Qui foecundo semine cultum

Iterum poterunt reddere mundum:

Quem non salsis Neptunus aquis

Alluet vnquam, tantum rigui

Vndique fontes, dulcesq́ue lacus,

Irrorabunt molliter herbas,

Et perpetuo vere beatos

Spargent variis floribus agros.

Qui Calicuti dogma tuentur,

Et Bragmanicae somnia sectae,

Vnum credunt esse Tonantem,

Qui stelliferas incolit arces,

Terraeq́ue nihil crimina curat

Nimis à nostro dissitus orbe;

Solumq́ue putant, daemona totum

Flectere mundum, cuius facies

Quamuis tetro schemate picta

Triplici radiet liuida cornu,

Quamuis olidae limina buccae

Quatuor altis dentibus armet,

Et rostrati pondera nasi

Vndique multo tubere cingat,

Semper gratos halat odores

Non nisi roseo lota liquore,

Cui iugulatus sanguine gallus

Semper calidas imbuit aras.

Quisquis gelidum potat Araxim,

Quisquis Chinae nobile regnum,

Quisquis geminae littora Iauae

Aut famosas fruge Moluccas

Aut Iaponios incolit agros;

Habet haud vno schemate ficta

Ridendorum monstra Deorum.

Qui perpetuis viuit in agris,

Rarasq́ue colit Tartarus vrbes,

Vix quid credat dicere posset.

Qui Boreali proximus astro

Candida mittit vellera Moschus,

Et tam latis imperat agris

Quos Euxino gurgite Nereûs,

Et Parrhasio sidere claudit

Quae sibi finxit somnia credit,

Et sincerae dogmata fidei

Vetitis miscet ritibus audax.

Sequitur falsum Turca prophetam,

Nec meliorem Persia vatem,

Et Sousinici Machima nugas,

Et Machlotati somnia Grullus:

Infera quidquid dictat Erinnys

Totâ sequitur mente Pelasgus,

Et tam stupidae dogmata sectae

Duro nimium corde tuetur.

Scilicet omnes abstulit error

Quos vel scelerum dira libido

Nimis horrendo fascinat oestro,

Vel quos falso schemate ludit

Breuis infidi gloria mundi.

Actvs tertivs.

Executor sententiae.

TAndem diurnam Phoebus emensus viam

Alias propinquo purpurat terras die;

Et quae Pelasgae summa reginae fluet

Horrore bigas instruit multo suas

Nox, & iugali tranat vmbroso polum.

O quàm libet saeuire! quàm dulcis meum

Sacri cruoris pectus incendit sitis!

Sic qui catenâ vinctus immanem Leo

Generosus iram concipit, & omnes ferox

Irritat animos, & sui tandem memor

Quatit fluentes aureo collo iubas

Dirumq́ue frendens dentibus, toruo micans

Vagatur oculo, tergus alcaeâ ferit,

Et mille furor immensus erumpit vijs.

Indigna collo donec excutiens iuga

Primam cruentae destinat praedam fami,

Et vel repertam lacerat in partes ouem,

Vel deuoratâ matre balantem rapit

Immitis agnam, crescit immanis furor,

Totumq́ue spargit penitus & perdit gregem.

Sed si propinquis cernat in pratis bouem

Tondere laeta gramina & virides agri

Vernantis herbas pascere, indignans oues,

Vilemq́ue praedam spernit, & frenum suo

Laxans furori nobili tactus fame,

Leone dignum pectus & rabiem induit,

Ac inquieto totus affectu furens

Vicina celeri prata percurrit pede,

Diroq́ue miserum dente discerpens bouem

Pingit cruentas tabe deformi iubas,

Et vngue caecas viscerum indagans vias,

Pauidumq́ue cunctis spiritum extrudens locis,

Auidâ fluentem sanguinem linguâ bibit.

Quin ipsa frangens ossa, & insano molens

Ardore costas, flebilemq́ue puluerem

Spargens per auras, esse nil reliquum sinit,

Quod dum peremptum quaeret in vanum bouem

Tristi colono facinus admissum probet.

Induere furias anime: quid lentus stupes?

Quis tibi furorem prohibet iniussus timor?

Dubitas nocere Principi, cuius potens

Fortuna iussu, semper aequali tibi

Fauore risit, & aulico primùm cibo

Pascens honores strauit ad summos viam?

Praeteritus animum moueat insanum fauor.

Quicumque sorti seruit, is sortis quoque

Nunquam quietis debet Euripis agi,

Et si qua spes maioris inuitet boni

Variare dubiam temporis iussu fidem.

Nescit beatus esse qui suam nequit

Mutare mentem; Solis occidui iubar

Qui vult adoret, ipse nascentem colo.

Aggredere facinus anime, supremum hauriat

Maria iussum, sanguinem inuisum exspuat,

Et quod tot ante gentibus sacrum fuit

Lictoris ensi vile submittat caput.

Maria, Melicerta, Executor.

Mar.

QVid immerentes lacrymâ multâ genas

Melicerta spargis? vnde tam turpis tua

Inuasit ora pallor, & tristi nimis

Macie serenum frontis offuscans iubar

Colore totum liuido vultum tegit?

Sic quae propinquis sentit inflari polum

Diana pluuijs, pristinum perdit decus,

Pallore multo languidam premens facem.

Quid ille creber gemitus, & tumidi mihi

Minantur oculi? parce tot lacrymis meum

Mouere pectus: seu meam doles vicem,

Non est dolenda, quae mihi quondam poli

Debet coronam. seu tuam sortem times,

Non est timenda. quidquid inconstans Dea

Statuere potuit, in meum statuit caput,

Viresq́ue tandem fessa submittens suas

Vos esse mandat liberos. nihil dein

Tibi timendum restat.

Melic.

At multum tibi.

Mar.

Insana quid te ludicro torques metu?

Melic.

Vtinam sit ille ludicrus! sed, ô Deus!

Mar.

Quid ergo trepidas?

Melic.

Quidquid attonitus tibi

Praesagit animus, quidquid hesternas sopor

Docuit per vmbras.

Mar.

Somnio praestas fidem,

Quod histrionum more mortales agit

Fallitq́ue sensus? quidquid elapsum diem

Terrere potuit, quidquid infelix timor

Suggessit animo, noctis vt redeunt vices

Exactor acer vrget, & curas sopor

Repetens diurnas spiritum placidâ vetat

Frui quiete; quando iam somnos homo

Hiante spirat ore, & inflexum quies

Collum caputq́ue plumbeo vinclo ligat:

Tunc inquietus repetit exactum diem,

Et mille per diuortia & vanos metus

Vagatur animus; ille vel lites mouet,

Et debitores impiger citat suos:

Vel dum citatur ipse fatalem timet

Malè tutus vrnam, dumq́ue manifesto videt

Se detineri scelere, per centum neces

Discurrit amens. hic sibi regnum vouet,

Altumq́ue torquens rusticâ sceptrum manu

Sese beatum ducit, & breui nimis

Titulo superbit. iste si bilis nigra

Pressi latentes obstruat cerebri vias,

Vel incubantem pectori laruam timens

Clamare frustrà tentat, & vinctas manus

Miratur amens, & simul vinctum caput,

Vinctosq́ue quos iam torpor inuasit pedes:

Vel dira tantum spectra deformi putat

Hiare rictu, liuidam videt styga,

Et tristis erebi luridum spectat chaos.

Quicumque certam somnio praestat fidem

Falli meretur.

Melic.

Cupio, sed timeo nimis

Nec inanis vnquam somnij falsi dolus

Tam pertinace pectus affligit metu.

Mar.

Quod istud ergo somnium?

Melic.

Ah miserum & graue!

Iam pulchra totum paene tranarat polum,

Premensq́ue dubium sole vicino iubar

Minore coelum Luna lustrabat face;

Et quae supremâ signat Arctoum rotâ

Algere sidus Vrsa septenis micans

Ornata flammis, noctis vmbrosae Patres

Et fulgurantem siderum rempublicam

Ad occidentem flexa venientem diem

Fugere monebat, iamq́ue purpureis natans

Aurora bigis claustra reserabat poli,

Et ore roseum tota spirabat diem,

Dulciq́ue passim rore sudabant agri.

Tunc fessa primum lumina oppressit sopor

AEgrumq́ue somno pectus inuiso dedi.

At ecce subitò triste spectaclum meis

Occurrit oculis; flebat aduersam pia

Columba sortem, ferreis caueae diu

Inclusa clathris, seq́ue; nec poterat magis

Spoliata plumis, carceris lenti rea,

Non profuturo moesta lugebat sono,

Quo nec ferocis aucupis surdas semel

Penetrauit aures, nec magis leni rigens

Adamante multo pectus affectu induit.

Et en cruenta felis indignâ nimis

Lymphata rabie, nobili praedâ suo

Litans furori, triste crudeli caput

Auulsit vngue, sanguinem innocuum bibens.

At mihi quietem subitus excussit pauor

Gelidusq́ue multis sudor erumpens vijs

Vicina capiti fata signauit tuo.

Ah timeo Princeps! sentio totum mihi

Trepidare pectus, sentio attonitas adhuc

Saltare fibras, scilicet, malum imminet

Quod diu sagace mente praesensi tamen,

Ex quo iugalem Caesar abrumpens fidem

Turpem nefando pellicem iunxit thoro,

Et te scelestus criminis ficti ream

Custodiendam militi multo dedit,

Nullusq́ue tam crudele damnauit nefas.

Tunc ominabar quidquid aduersum modo

Instare timeo.

Mar.

Quas mihi nugas refers?

Et quos inanes mentis insanae metus?

Infausta nostrae iura fortunae gemis?

Caue inuidere: plus mihi quidquid times,

Plus ille lenti carceris squalor sapit,

Quàm quidquid optas.

Melic.

Misera quid pergis tuos

Optare manes, quaeq́ue festinant satis

Vrgere Parcas? illa quae nostrae potens

Momenta vitae tetrica regit colo

Natura mater, quando iam mors imminet

Vitamq́ue tempus falce fatali metit,

Rumpenda fila felle non pauco linit,

Tristemq́ue cunctis esse supremam iubet

AEtatis horam. quisquis exoptat mori,

Nescit quid optat. vita sat leuibus fluit

Deducta fusis, vnde non vnquam licet

Cuiquam reuerti, serò non vllus venit.

Quisquis statutam sperat aut timet necem

Animo pusillo grande committit scelus.

Mar.

Vtinam latentem pectoris spectes mei

Melicerta flammam, parcius forsan mihi

Loquereris ista; nolo dementi meam

Vrgere voto, fugere nec volo necem.

Si me feroci carcere, & nouis adhuc

Theodora miseram mandet aerumnis premi,

Premet volentem; sine me plectat nece,

Plectet petentem. quidquid horrendum solet

Terrere reliquos, maior ex alto meus

Contemnit animus sat diu doctus pati.

Melic.

Maria.

Mar.

Quid me flebili questu premis?

Melic.

Moriêre.

Mar.

Quid tum?

Melic.

Nobili stirpe edita.

Mar.

Nobilior alto venit è coelo Deus,

Qui grande numen veste mortali tegens

Turpem latrones inter ascendit crucem.

Melic.

Augusta.

Mar.

Quondam.

Melic.

Caesarum coniunx.

Mar.

Fui.

Fortuna funus alia praeuertit meum

Veteriq́ue viduum decore spoliauit caput.

Sed ista valeant; quidquid eripere potest

Sors, abdicaui. debitum nobis ferat

Theodora sceptrum, quodq́ue prudentes mihi

Superi negarunt; nullius sortis rea

Diadema regni fronte felici gerat:

Non inuidebo; qui mihi fluxam rapi

Voluit coronam, reddet aeternam Deus.

Quam nec furentes sortis insanae vices,

Nec quae supremo cuncta consumit rogo,

Auferre poterit mortis infestae manus.

Melic.

Quis huc citato toruus accurrens pede

Vultu cruentas spirat accenso minas?

Ah ah Maria! tempus extremum imminet.

Innocua Princeps! omen hesternum meus

Iterum reuoluit animus, & cunctas tremens

Vbiq́ue fibras grande praesagit malum.

Innocua Princeps! túne meretricis fero

Moriêre iussu? túne? nec iustus Deus

Librabit vlla fulmina? nec vllus tibi

Aderit Redemptor? túne?

Mar.

Quid rursum seris

Vesana nugas? quidquid vlterius mihi

Polus ferendum destinat, lubens feram.

Nihil timendum video. si vitam Deus

Extendat vltra, viuo: si mortem iubet,

Occurro morti. fare, quid portas noui

Optate Princeps?

Exec.

Capitis exitium tui

Quod Imperator Graeciae caesum iubet.

Mar.

Caesúmne? sed quo iure?

Exec.

Quo debes mori.

Mar.

Et quo Tyranni regere violenti solent.

Sed fare, quae me culpa condemnat ream?

Exec.

Quae culpa damnet innocens mulier rogas,

Quae tot malignis Caesaris nostri caput

Dolis petisti?

Mar.

Quâ probas istud fide?

Exec.

Quâ cras peribis.

Mar.

Ergo.

Exec.

Quid tempus teris?

Decreta mors est.

Mar.

Morte nil moueor meâ,

Morior libenter fessus hanc meus diu

Optauit animus: tempus exiguum rogo,

Vt de minutis quae mihi nondum ferox

Fortuna rapuit, pauca disponam bonis.

Exec.

Nec hoc habebis.

Mar.

Crastinum saltem diem

Moritura postulo.

Exec.

Crastinum frustrà petis,

Non impetrabis.

Mar.

Crastinum frustrà petis,

Non impetrabis? Tantulum negat tibi?

Et obseratum pectus ad tuos gerit

Maria questus, ille cui primum tuus

Ad altiora tramitem strauit fauor?

Ingrate Princeps! tantulum negas mihi?

Patiar Redemptor; plura tu pro me semel

Es passus olim, Christe me pati doces.

Chorus.

O Quàm lubrica vanos

Sors dispensat honores!

Et quàm versicolore

Stringens compede mundum

Vili funere magnos

Vertit saepè triumphos,

Imis maxima fatis,

Summis infima mutans.

Non tam perfida fallax

Flectit cornua Nereûs,

Dum per turbida cuncti

Certant aequora venti.

Non tam palluit audax

Centum nauta Charybdes.

Qui vicina Pelasgis

Multis horrida saxis,

Crebris foeda procellis,

Et tot naufraga scyllis

Sulcans aequora, motas

Interfluctuat vndas.

Quàm fortuna furenti

Semper mobilis aestu

Falso ludit in orbe.

Heu quot monstra timorum,

Et quot pascit Erinnes

Mens infausta potentum!

Longis ebria curis,

Centum dedita vinclis.

Queis formosa, sed eheu!

Multo tincta cruore

Dirum nunciat omen

Fulgens murice vestis.

Queis tot saepe minaci

Ardent crine cometae.

Quies nocturna nitentes

Perdit Cynthia flammas,

Formosusq́ue coruscam

Celat lampada Phoebus.

Heu quot somniat aegro

Semper corde latrones,

Quot discrimina diues!

Nusquam vera voluptas

Nullo nubila casu,

Nullis subdita fatis

Isto regnat in orbe:

Et sors inuida nullum

Puro nectare pascens,

Multo felle suaues

Semper temperat vuas,

Multo miscet aceto.

Desine vanae fidere sorti

Desine leuibus mundi fluidi

Credere ventis, qui securae

Aurea captas otia vitae.

Quid regnandi dira libido

Te tam misero concitat oestro?

Quid sceptra petis, quae dum summam

Hesperus olim duxerit horam,

Rapta dolebis? nimium nimium

Cito praetereunt lubrica vani

Gaudia mundi, mors nec regum

Dura coronis, nec Principibus

Parcere nouit. morimur, morimur,

Et nullius durare diu

Natura sinit tempora vitae.

Nihil immites nouit in orbe

Flectere Parcas.

Felix nimium qui foedifragos

Mundi potuit spernere luxus,

Et tranquillâ mente supremi

Contemplatur gaudia coeli.

Qui non vllis saucia vinclis

Nunquam Veneris laesa sagittis

Pura Tonanti pectora sacrat.

Qui perpetuo nectare pastus

Coeli nitidis errat in hortis,

Cunctaq́ue mentis lumine cernit

Queis post vitae pensa peractae

Toto felix corde fruetur:

Quae non volucres rapient anni,

Non vlla semel destruet aetas.

Nescit felix esse, furentis

Qui vel trepidat fulmina sortis,

Vel fallacis sperat amorem.

Actvs qvartvs.

Maria valedicit.

ERgône Genitor illa tam lentis diu

Petita votis imminet tandem dies

Mei laboris summa, quâ pro perditâ

Mundi coronâ, non relinquendam dabis?

Abscede fallax munde, nil vltra tibi

Moritura debeo, quidquid à reliquis dies

Fatalis aufert, vita praeripuit mihi:

Et ante funus purpur â, sceptro, bonis

Carere iussit coniugis diri furor.

O quàm caducis cuncta voluuntur roti[s]

Imperia mundi! non tot hybernas timet

Nauita Charybdes, qui procellosum rate

Errans per aequor, inde praeruptos videt

Rigere scopulos, inde per vastum fretum

Plurima sub vndis saxa funestis tegi:

Quot inquietos semper Euripos tremunt,

Lugentq́ue Reges. quisquis excelso sedet

Solio superbus, nec suae sortis memor

Nimiam caduco praestitit sceptro fidem,

Me videat, & tam nobili exemplo semel

Timeat relabi; nulla sat tutò fluit

Sors alta filo, ludit inconstans Dea,

Et mille saepè vicibus inuertens globum

Reges Ducesq́ue lubricâ versat manu,

Dupliciq́ue crebrò sanguine infaustam nimis

Iubet madere purpuram, & nunquam satis

Quieta iussis cuncta concedit suis.

Nescit beatus esse, fortunae leuem

Qui vel fauorem sperat, aut iram timet.

AEterne Genitor quantulum negas mihi,

Quantumq́ue reddis! illa quae pro te semel

Tam pauca patior, praemium tantum dabunt?

O anime, quae tam lenta te tenet mora?

Perrumpe corpus, carneam molem abiice,

Curisq́ue tandem maior, & nullâ dein

Tardus catenâ debitos coeli pete

Felix triumphos. anime! quis tantus meum

Inuadit ardor pectus? ô anime! ô Deus!

Quàm dulce pro te Christe, quàm bonum est mori.

Theodora regnum posside, & felix mea

Moderare sceptra, nolo tam paruo dein

Contenta regno viuere, AEternum meus

Suspirat animus, malo pro Christo mori.

Non si patentes quotquot illustrat plagas

Dum vel rubentem manè depingens polum

Primâ remotos lustrat AEthiopas face,

Roremq́ue tepidis multus in campis bibit,

Vel dum fugacem denegat mundo diem,

Fessusq́ue Pontum Phoebus hesperium subit,

Fortuna pedibus laeta substernat meis;

Non si rigentem quotquot Oceanum colunt

Quos longa segni bruma constringit gelu,

Vel vterq́ue Poenus deferat regnum mihi

Optabo vitam, malo pro Christo mori:

Malo caducum demeti ferro caput,

Breuiq́ue totum morte mercari polum.

O anime! quando carneo vinclo semel

Solutus, inter patriae ciues tuae

Totâ supremum mente gustabis bonum!

O anime! quando floridos coeli semel

Spatians per hortos, lilia & violas leges,

Nullisq́ue carpens horridam spinis rosam,

Multis beatum floribus cinges caput,

Quies nec vigorem nimius exsuget calor,

Nec iniqua quondam pluuia, vel ferox hyems

Marcere coget, nullus infestâ niue

Semper virentem caudicem laedet notus.

O vbi micantes mille distinguunt modis

Gemmae plateas, turpe quas nunquam lutum

Radiare prohibet, nulla conspergit lues.

O vbi perenni vere felices agros

Non Phoebus ardens torquet, aut brumae rigor.

Non ibi reciprocas patitur annorum vices

Amoena Flora, nullibi tactam gelu

Exhalat animam, nullibi aduersos gemit

Oppressa ventos; inter aeternos olent

Flores smaragdos. ridet hic quidquid polus

Indulget hortis, quando iam verno tepens

Titane tellus, quidquid abstruso diu

Nigrantis vteri latuit inclusum sinu

Excludit iterum, mille in ornatum sui

Animans colores. ridet hic quidquid parens

Natura nunquam vidit, & passim viae

Felicis vrbis flore non noto micant.

Non ibi paludes ore pestifero grauem

Halant mephitim, nectaris riui fluunt

Et vbique fragrans balsami sudat liquor,

Merumq́ue tantum massicum fontes pluunt.

Nullus perennem Phoebus incendit diem,

Varioq́ue nullas instruit vultu faces

Nocturna Phoebe, siderum nusquam micant

Per inane flammae, luridum nusquam chaos

Offendit oculos, solus aeterno nitet

Sol agnus astro; quod nec immensis premet

Nox vlla tenebris, vlla nec rapiet dies;

Quod me beatam reddet, ô quod tot meis

Substernet olim pedibus astrorum faces,

Et tot corusca sidera. ô anime! ô Deus!

Abscede munde, quis mihi lentum diem

Properare iubeat? ô Deus! pro te mori?

Et adhuc moramur? Lictor ô collum amputa,

Placet perire; sanguinem pro te lubens

Fundam Redemptor, tu tamen summum rege

Praesens laborem, tu tuam serua fidem:

Et quem notatum labe non vnâ vides

Tuâ meaq́ue spiritum morte ablue.

Valete regna, tuq́ue vicino magis

Infide ponto, sorte meliori vale

Marite Caesar; tuq́ue quàm pro me meo

Solio locauit sortis iniustae furor

Theodora viue, quodq́ue rapuisti mihi

Feliciori dexterâ sceptrum gere.

Et quàm maligno saepè Maeandro duces

Regesq́ue verset, illa quae falso boni

Laruata vultu, caeca mage caecum trahit

Fortuna mundum, nobili exemplo vide.

Chorus.

VErum est, an pauidis acta timoribus

Persuasit miserum mens sibi somnium,

Graecorum Dominam sanguine regio

Infidi furias sistere coniugis?

O quàm praecipitem fertur in orbitam

Sors nunquam solidis nixa fauoribus!

Non tantum dubijs fluctuat aestibus

Nauclerus medio pallidus aequore,

Quem tutò Pelagi scindere vortices

Ventorum prohibet magna potentia.

Non tantum volucri flamine demetit

Vernantis Boreas gaudia Chloridos,

Aut Corus nitidi lilia rusculi.

Nescit diua globo nixa volubili

Quemquam perpetuo pascere nectare,

Et nutans dubijs vndique passibus,

Confundit miseris omnia casibus.

Quicquid Luna suâ cernit ab orbitâ

Curarum varijs vexat Erinnybus,

Et centum furijs flebilis Atropos.

Quae cunctos homines prima rebellio

Olim sidereis sedibus expulit,

Fortunae simul haec fulmina tradidit,

Et primum docuit plangere funera,

Et crebras nimium flere tragoedias.

Quis non attonito pectore tristia

Heroum stupeat fata potentium?

Quos fortuna leui lubrica turbine

Extraxit patrijs saepè palatijs,

Et vili miseros funere perdidit.

Et tu quae tumidi summa Bisantij

Dux nuper fueras, sanguine barbaram

Augusti satians caesa libidinem

Exemplum statues nobile Regibus,

Quàm sors instabili culmine collocet

Terrarum dominos lubrica Principes.

Actvs qvintvs.

Nuncius, Chorus.

Nunc.

QVis me per aethera turbo sublimem vehat?

Procul vt Pelasgis vltimo terrae sinu

Vbi coruscus inuenit Phoebus diem

Primisq́ue radijs ardet, aut vbi face

Fugiente Zephyri floridos vrit Lares,

Et ad cubile fessus inclinat suum;

Aliquâ cauernâ tectus aut aliquo specu

Tacitâ nefandum mente deplorem scelus,

Longoq́ue fletu funeri litem tuo

Infausta Princeps. itáne venerandum caput

Crudelis ensis rapuit? & mortis tuae

Impura meretrix flebile trophaeum tulit?

Furiosa Tigris, generis humani lues,

Neptis mariti, matre nil melior tuâ!

Istúmne decuit sanguinem? ah pudet loqui.

Istúmne decuit fundere? ô scelus, scelus!

Chor.

Quae fata plangis?

Nunc.

O scelus, dirum scelus!

Chor.

Quid te fatigat?

Nunc.

Vnius scorti scelus.

Chor.

Quid istud?

Nunc.

Eheu!

Chor.

Perge.

Nunc.

Quid properas tuum

Vesana luctum? serò non vnquam scies

Quicquid dolebis, parce dementer tuas

Vrgere lacrymas virgo.

Chor.

Quid tardus meum

Suspendis animum? triste si quicquam tegis

Audacter effer: flere iam Graecae nouum

Non est puellae. quando per tot iam dies

Sat iusta lacrymis causa seruiuit meis.

Orientis ex quo Domina fortunae gemit

Captiua lusus, quisquis hûic nostro sacrum

Indulsit orbi Phoebus, aut rapuit diem,

Madere tristes imbre perpetuo genas,

Sparsosq́ue lacrymâ vidit aeternâ sinus.

Nunc.

Maria!

Chor.

Quid?

Nunc.

Maria!

Chor.

Quid moras trahis?

Nunc.

Maria Princeps illa tam multis semel

Beata donis ense lictoris iacet

Minuta collum.

Chor.

Scilicet.

Nunc.

Certum est nimis,

Tantiq́ue sceleris testis infelix fui.

Chor.

O dura nimium fata! cui tantum tamen

Maria de te licuit? at totum iuuat

Audire luctum. fare, quo vultu tulit

Decreta mortis?

Nunc.

Fronte qua laeti solent

Radiare Reges, quando regali prius

Aucti coronâ, vota gaudentis legunt

Plaususq́ue populi. nullius augusto metus

Pallebat ore, nullus albebat timor,

Sed mens quietem fronte prodebat suam,

Niueasq́ue pulcher pinxerat genas rubor.

Talis fugacem saepè comitatur diem,

Dum Sol cadentes nube non spissâ tegens

Fugitiuus ignes, purpurat late polum

Moriente flamma. nulla tam magno tulit

Animo miserias, nulla tam forti necem.

Cùm iam supremum Phoebus adferret diem,

Tantiq́ue sceleris consciam pallens facem,

Inuitus alti linqueret lectum maris;

Augusta vitae fessa, vicinam necem

Toto vouebat pectore, & multâ prece

Certamen offerebat extremum Deo.

Donec satelles fronte turbatâ minax

Adesse tempus monuit: exoritur miser

Domesticorum planctus, & moestae vndiq́ue

Sonuere voces: illa nil mutans suum

Generosa vultum, pectore excelso stetit,

Armansq́ue precibus dextoram, laeuam cruce,

Alacri paratam tendit ad mortem pede:

Collumq́ue nudans inter ardentes preces

Et crebra vota, voce morienti suum

Iesum frequentans. quem vel auulso quater

Repetebat ore, fronte ridentiferum

Excepit ensem, nobiliq́ue vulnere

Meritum beatus animus ascendit polum.

At ecce tonsa verticem canum fides

Scorti nefandi grande deplorat scelus.

Fides fugiens, Chorus.

Fid.

ERgóne potuit barbarus tantum furor

In te Maria? túne tam magnae semel

Potens coronae, túne regali iaces

Ceruice trunca? gemite tam duram necem

Quotquot Pelasgi colitis antiquam fidem.

Spes illa fidei cecidit. ô scelus! scelus!

Chor.

Heu! heu! heu! heu!

Dolor infelix! miserande dolor!

Genus heu miseri flebile lethi!

Heu! heu! heu! heu!

Fid.

Et vos Pelasgis rarius visi plagis

Lupi redite, matris è lupae sinu,

Suum Lycaon noscet hic iterum genus.

Orientis Aquila plange. nec laeto dein

Recreare campo, quidquid imperij semel

Nituit in armis, pullus inuadat color,

Vel qui cruenta scelera testetur ruber.

Orientis eheu Domina, Caesareo thoro

Expulsa, tragicam sensit Augusti fidem.

Chor.

Heu! heu! heu! heu!

Scelus infandum! crudele scelus!

Genus heu miseri flebile lethi!

Heu! heu! heu! heu!

Fid.

Et tu Pelasgi magne Dominator maris

Superbe Nereû. lacrymis totum iube

Madere Pontum; quotquot abstrusas freti

Habitant cauernas monstra, mugitu graui

Terrae propinquae grande condemnent scelus:

Rauciq́ue quotquot Hellados littus premunt

Pulsantque fluctus, lacrymis tumeant suis,

Vt ante spumis. quisquis aeratâ trabe

Nauita profundas sulcat AEgaei vias

Visurus Hellen murmur insuetum audiat

Gementis vndae, videat & quotquot freti

Fluctus pererrant caeruli ciues maris,

Lugubre pinnis pectus vt plangant suis,

Salsumq́ue iam non aequor, at fletum bibant.

Orientis illa Domina quâ nullam semel

Sibi imperantem laetior Nereûs tulit,

Lictoris ense cecidit. ô scelus! scelus!

Chor.

Heu! heu! heu! heu!

Plangite pisces, plangite fluctus

Genus heu miseri flebile lethi!

Heu! heu! heu! heu!

Fid.

Et vos tepentis hospites veris piae

Silete volucres, nulla funestos strepat!

Musica per agros, planctibus crebris sonet

Implume pectus, facinus hoc tantum iubet.

Vel fugite potius, fugite tam tristes Lares,

Et inhospitales impij regni plagas:

Et vbi vel vndas Phoebus hosperias bibit,

Vel vbi renato littus incendit die,

Narrate cunctis Doricam terris fidem.

Narrate ducibus vnius scorti scelus.

Fugite volucres, fugite, nec dirum dein

Recreate regnum. solus hic longas gemat

Bubo per vmbras, & minace carmine

Ventura meritae fata Theodorae canat.

Et quae sinistrum nunciant omen striges,

Habitent cruentos semper infaustae Lares,

Et inominato luridam cogant sono

Horrere noctem, tuq́ue quae doctis Ityn

Soles dolere questibus, nouum geme

Philomela crimen, occidit Princeps tuo

Ploranda questu, totius mundi potens

Nuper coronâ, lictor auulsit caput.

Chor.

Heu! heu! heu! heu!

Plangite cunctae, plangite volucres

Scelus impuri flebile scorti.

Heu! heu! heu! heu!

Fid.

Et tu diurnam Phoebe qui curru vehis

Radiante lucem, nube perpetuâ tuos

Absconde vultus, nullus indigno dies

Oriatur haemo, noctis aeternae chaos

Isto madentes sanguine inuadat plagas,

Tantiq́ue sceleris consciam terram premat.

Et tu silentis Luna dominatrix poli

Induere pullâ veste, nec lentam veta

Horrere noctem, duplici coelum tege

Vmbrosa velo, si qua non multo metu

Rarisq́ue tenebris Graeciae damnet scelus

Parum alta nox est, quotquot aethereum colunt

Ignes Olympum, veste se nigrâ tegant,

Et fulgurantes penitus extinguant faces,

Tantumq́ue tectâ fronte deplorent scelus.

Innocua Princeps, quam tot ornarat fauens

Natura donis, ense lictoris iacet.

Chor.

Heu! heu! heu! heu!

Lugeat aether, lugeat orbis,

Scelus impuri flebile scorti.

Heu! heu! heu! heu!

Fid.

Et tu Boote qui per vmbrosum poli

Silentis aequor igneas flectis rotas

Descende coelo, nobilisq́ue Principis

Illustre funus aureo curru excipe:

Cunctisq́ue coeli pariter & mundi plagis

Monstra nefandum stirpis incestae scelus,

Et quà patentis lacteus pingit nitor

Vias Olympi, circulus surgat nouus;

AEther cruorem totus effusum bibat,

Et tam beato sanguine illustrans polum

Boreae Pelasgam monstret & Noto fidem.

Venite stellae, languidâ magnum face

Comitare Cygne funus, & crebro nefas

Testare planctu: quaeq́ue vicino Lyra

Astro superbis, flebiles pulsa fides,

Multoq́ue questu barbarum damna scelus.

Et tu Minaci Taure qui vultu micas,

Oculoq́ue toruus dextero semper rubes,

Cruore totum corpus effuso laua,

Sacriq́ue testis sanguinis totus rube.

Tu qui per amplum plurimo curris polum

Armatus auro, Pleiadas parum sine

Audax Orion, ense quo totum potes

Terrere coelum, vindica nouum scelus.

Maria Princeps cecidit. ô dolor! dolor!

Chor.

Heu! heu! heu! heu!

Plangite cunctae, plangite stellae.

Scelus impuri flebile scorti.

Heu! heu! heu! heu!

Fid.

Plorate nubes, si quod immeritò iubar

Oriatur, haemo flebilem vehat diem,

Pluuiaq́ue moestum damnet aeterna polum.

Plorate terrae, funus hoc totum iubet

Plorare mundum. Principis magnae vices

Gemant Monarchae; Principis sanctae necem

Gemant fideles, sola spes fidei iacet:

Istudq́ue quae securis auulsit caput

Me quoque Pelasgis exulem pellit plagis.

Chor.

Heu! heu! heu! heu!

Plangite cunctae, plangite terrae

Genus heu miseri flebile lethi!

Heu! heu! heu! heu!

Fid.

Vale Pelasge, vera te linquit fides:

Et quas recenti penitus incensas die

Illustrat oras, quasque fugienti premit

Occiduus igne Phoebus iuuisit plagas.

Vale Pelasge, vera discedit fides.

Chor.

Heu! heu! heu! heu!

Plangite coeli, plangite terrae,

Plangite volucres, plangite pisces,

Scelus infandum! crudele scelus!

Genus heu miseri flebile lethi!

Heu! heu! heu! heu!

P. Iacobi Zevecotii Rosimvnda Tragoedia.

Rever. Patri P. Iacobo Zevecotio Avgvstiniano.

TEr faustum te Ganda tonat Zeuecote Poëtam,

Dum tua metra legit[...]te super astra vehit.

Cur quaeso? doctas illic tibi laurea serta

Pieridum turmas imposuisse refert.

O vates quantum Clario de fonte bibisti!

Ipsa stupens quantum lingua referre nequit.

Haec tua metra docent ob quae te cuncta vetustas

Te vatum primum dicet habere locum.

Zoilus haec quamuis mordaci dente reuellat,

Attamen auctoris fama perennis erit

Viue diu soboles Phoebi celeberrima frater

Aonidum, aeternos viue Poëta dies.

Albertus van Coubergher in coll.

D.P. Aug. Bruxellis Rhetor.

Illvstri et nobilissimo Domino D. Ferdinando de Boyschot eqviti S. Iacobi, Baroni de Sauenthem, Domino in Sterbeeck, Nosseghem, & c. Regiae Maiestati in Belgio à Consiliis Status & Secreto, & c.

MIrabitur fortasse aliquis, Illustris Domine, me nugas meas illi inscribere, cui ardua totius patriae negotia incumbunt. Verum si instituti mei rationem cognouerit, laudabit eam, vel saltem desinet accusare. Nouit Ordo noster & Conuentus inprimis Bruxellensis quantum Nobilitati Tuae debeat cui saepius antea, & iam adhuc indies piè succurris, quo quidem nomine obligatos Tibi nos omnes esse fatemur, grates autem per soluere dignas Non opis est nostrae.

ea enim conditionis nostrae ratio est quam ipse non ignoras, vt omnia propter Deum reliquerimus; ea Tuae, vt etsi non reliquissemus, satisfacere tamen nullatenus possemus. Interim dum pro Te & Nob.mâ tuâ familiâ quotidianas apud Deum preces profundimus, exiguum hunc etiam libellum Nomini tuo inscribimus, vt apud posteros (si tantùm à Musis sperare liceat) obligationis nostrae sit monumentum aeternum. Vale Illustris Domine & amare nos perge.

Ill. D.V. seruus

F. Iacobus Zeuecotius.

Argvmentvm ex epistola Clarissimi viri Erycii Pvteani I.V.D. et regii professoris ad Authorem.

NVper Rosimundam tuam accepi, munus omnibus gratiis stipatum. Sic te scribere! ostendis profecto, & nostro hoc sterili elegantiarum saeculo, extendi tragica aulaea posse: ostendis, nihil arduum deinceps aut ingenio tuo aut stilo futurum. Mihi vero semper dignum cothurno hoc argumentum visum est, in quo quantum sceleris, tantum ingenij & admirationis. Breuiter: quicquid regina ausa est, scribendi felicitate superasti: ampliusq́ue drama hoc tuum habet, quam rapere adultera fugiens potuit. Thesauros rapuit: sed tua quot verba, tot gemmae sunt; quot pagellae tot gazae. (Et infra) Historiam meam insubricam, an barbaricá potius dicam? vidisti? libro II. vbi de Longobardis, haec imago est: Alboinus, cum rebus firmatis nullius hostis arma timeret, coniugis Rosimundae scelere periit. Irae caussa: è cranio patris, marito propinante biberat; adeoque contumeliae impatiens fuit, vt adulterij fraude vindictam quaerens, moechum & parricidam mox admiserit coniugem, tam libidine audax quam caede nefaria. Sed quae incesti matrimonij fides! Rauennam cum coniuge & thesauro regio profecta, cum ad tertias nouo scelere adspiraret nuptias, à Longino Exarcho amari coepta, cruento propemodum adhuc marito infectum veneno poculum porrigit, è quo & ipsa coacta bibere, puniuit facinus qoud commiserat, &c. Vale Louani in arce prid. Non. quinctil. cIɔ. Iɔc. XXI.

Personae.

Vmbra Cunimundi. Satellites.

Rosimunda. Vmbra Alboini.

Diletta. Longinus.

Helmiges. Senex.

Nobilis. Chorus.

Actvs primvs.

Vmbra Cunimundi.

ELapsus imo Ditis inferni specu,

Deo iubente, rursus ad Superos redI:

Vt quàm caducis coeca nitatur rotis

Fortuna regum, nobili exemplo probem.

Fuge Alboine, quaq́ue pereuntem diem

Extrema Tethys Cronio mergit mari,

Vltra Cadenos hiemis immensae reos,

Vbi rigentis vltimum terrae latus

Grauis flagellat plurimâ ventus niue,

Malusq́ue vexat Iupiter, & aestas pigros

Non vlla campos dote geniali fouet,

Arce periculum: quaq́ue saxosum premit

Formidolosis silua Seuonem comis,

Aliquo recondens noxium specu caput.

Fuge Rosimundam, vindicem patris fuge:

Nemesis sequetur, quaq́ue non faustum gradum

Scelerate figes, aderit aeternus comes

Truculentus horror, & cathenatus pauor

Et inquietae poena conscientiae,

Furorq́ue mentis tortor infelix suae.

Potes maritam fugere, sed temet nequis.

Semper diurnos atque nocturnos vehes

Tecum pauores; semper ante oculos tui

Imago sceleris, ominis diri minax

Nullum timoris liberum sinet tibi

Abire tempus; siue formosum diem

Titan reducat, criminis testem tui

Miser timebis: siue vicini notes

Rubere dubium solis aduentu polum,

Iterum pauebis sanguinis memor mei.

Et multa surdos voce non purâ Deos

Frustra rogabis, aureq́ue arrectâ sonos

Venatus omnes, si vel obiecti audias

Trepidare nemoris folia, vel venti impetu

Ex imminenti rupe deuolui niues,

Instare credes vindicem, & latos fugâ

Raptus per agros, aut in obscuro latens

Siluae recessu fata lugebis tua.

Quin animus ipse frigido exsanguis metu,

Soloq́ue fixus, cuncta trepidabit reus,

Et vbique cernet esse, quos fugiet Deos.

Sic quando stabuli claustra perfregit lupus,

In oues & agnos impio rictu furit,

Indoctus vlli parcere, ac notam licèt.

Subruma parentem premat & indignam nimis

Non audiendo trepida balatu necem

Exoret agna surdus obstinat suas

Aures querelis, & moueri nescius

Donec cruentam totus explerit famem,

Despumat iras, & ferum quassans caput

Durumq́ue tristi puluerem spargens pede,

Dentes & vngues acuit in reliquum gregem;

Quousque tandem cadis indigna satur

Iam vaecua linquit stabula, & instantis timens

Pastoris iras, incito cursu petit

Spelaea noti nemoris; aut aliquo latens

Montis sub antro cuncta metitur vagis

Sollicitus oculis: nec loco fidens satis,

Et huc, & illuc anxium pedem mouet,

Et huc, & illuc anxium lumen rotat

Si forte tutum videat; at frustra studet:

Nec hîc, nec ibi securus, immites canes

Imaginatur vbique crudelis timor:

Et si vel vmbras arborum cernat leui

Vento moueri, territus rursum fugit,

Donec dolosis pastor indutum plagis

Perire iubeat sanguinis multi reum.

Dominare tumidus; si nimis breuem tuo

Metam subactus figat imperio Padus;

Adiunge Narem quaq́ue sulphureus sacris

Anienus vndis Tybux Herculeum lauat

Grandi latratu spumeum torquens caput,

Et quâ quieto lenior serpit vado

Tyberim propinquum veritus; hesperios age

Populator agros, aderit à tergo Deus:

Et te Tyranne gentium, regum pauor,

Te sanguisuga plebis, & non vnius

Raptor Coronae, dira tot ducum popa,

Abominanda generis humani lues,

Ferox cinaede, feminae in praedam dabit,

Quae tot tuorum criminum poenam exiget

Et tot nefandos debitâ catastrophe

Concludet ausus. Perge genitoris tui

Rosimunda vindex, crimini tanto parem

Concipe dolorem, coniugem totam exue;

Et si quis vsquam patris occisi tuis

Amor medullis restat, & piè furit,

Succedat; orbae conuenit natae furor.

Assume ferrum, foeminam ferrum decet

Vbi caussa tanta est; ipse sufficiam tibi

Praesens furores, ipse librabo manum;

Tu te parentis vindicem & natam proba.

Chorvs.

SI non omnia vates

Falso carmine fingunt;

Vindex patris Orestes

Moechi sanguine faedus

Maternoq́ue cruore,

Vidit pallidus atrâ

Vmbras fronte minantes;

Vidit monstra barathri

Multo liuida tabo,

Nigris horrida taedis;

Effrenumq́ue scelesto,

Saeui conscius acti

Hausit corde furorem:

Et per barbara raptus

Duri regna Thoantis,

Vix dum flumine viuo

AEgros abluit artus,

Euxinaeq́ue Dianae

Secum Numina vexit,

Liber exuit haustum

Totâ mente furorem.

Quisquis stygio percitus oestro

Diro scelerum tactus amore

Iustas Superum prouocat iras,

Quamuis Tyrio splendeat ostro,

Et regali murice tinctus,

Latâ tumidus ditione premat

Quidquid Lybicis ardet in agris,

Quidquid gelidi potor Araxis

Videt ignauo frigore claudi;

Quamuis validis plurimus armis

Atria seruet clausa satelles;

Timet infelix, & perpetuas

AEgro nutrit pectore curas

Quoties solo stratus in horto

Propter vitrei murmura fontis

Quaerit placidi munera somni!

Et si tenui forte quiete

Defessa nimis membra fruantur,

Quot sibi demens somnia fingit!

Quot mala caecae numina noctis

Simulachra modis pallida miris!

Laruas, Lemures, tantumq́ue vno

Pede nitentes timet Empusas;

Et terribili syrmate Manias,

Et ferali schemate spectra

Putat ante oculos moesta volare,

Capitiq́ue reo mulia minari,

Et tremit omnes frigidus artus.

Quoties timidis callida nectit

Retia damis, & per opacae

Horrida siluae deuius errat!

Omnia pauido pectore versans,

Omnia tristi corde volutans,

Si carnificem fortè timorem

Vigilesq́ue queat fallere curas,

Et sollicitam soluere mentem

Dura nimium compede nexam.

Frustra superos, iustiq́ue fugis

Numinis iras, & vibrati

Fulminis ignes, quicumque tuam

Polluis aliquo crimine vitam.

Miser à tergo terror anhelat;

Et non vno noxia flagro

Pectora vindex torquet Erinnys.

Actvs secvndvs.

Rosimunda, Diletta.

ITáne Alboine? vindicem testor Deum;

Non ista tutâ scelera moliris manu.

Funeste! non sat fuerat immeritum suo

Spoliasse regno, maius audendum nefas,

Maiora dirus ausa suggessit furor.

Horresce tellus, raptor alieni imperI

Regem peremit, non tamen satis fuit,

Nec inter istos limites furor stetit:

Caluam perempti subdolâ gemmâ tegens;

Abominandi finxit in formam scyphi,

Diriq́ue plenam nectaris natae obtulit.

Venerande Genitor, fateor, attonitum mihi

Trepidasse pectus, & reluctantes pio

Horrore fauces, impium potum suo

Damnasse motu: fateor affixam meo

Linguam palato, dum recusauit diu

Abominando pollui guttur mero,

Pauidusq́ue primo Bacchus à labro fugax

Ad ima sese spatia contraxit scyphi.

Quin ipse tanti venter interpres mali,

Ter sumpta vina respuit; ter pertinax,

Luctante quamuis ventre repetiui nefas,

Ignara tanti criminis. Testor Deos,

Quod Alboini fraude commisi scelus,

Luet Alboinus: victimam dignam breui

Venerande Genitor manibus caedam tuis.

Sceleste! sicne foedus obseruas tuum?

Et coniugali debitam thoro fidem?

O tu Deorum, quisquis in coelo tonans

Sortes nocentum ferreâ versas manu,

Iustusq́ue testis criminum & vindex sedens

Secura nunquam gaudia indulges reis;

Ad[e]óne pigra torpet ad fulmen manus,

Vt tale facinus aure tam lentâ audias?

Maritus ista coniugi? horrescit loqui

Attonita lingua faucibus adhaerens meis,

Crimenq́ue quod gustauit, effari timet.

Maritus ista coniugi? & quisquam super

Curare iustos credat hunc orbem Deos?

Nugamur isthaec creduli, & stultâ leuem

Prece verberantes aërem, frustra Deûm

Speramus iras, quos nimis vasto polus,

Nullisq́ue votis peruio claudit sinu:

Illic quieti nectar aeternum bibunt,

Et ociosis desides vacant jocis

Mundiq́ue & hominum nescij, quos vel parens

Tellus, vel aliquis casus enixos dedit.

Quid ergo statuis anime? quid lento polum

Tueris oculo? nullus exaudit tuas

Vindex querelas, nullus auscultat preces:

Nisi quod cruore liuidum toties meis

Occurrit oculis schema non vlti patris;

Cui tu Tyranne sanguinem debes tuum.

Age Rosimunda, penitus in furias abi:

Nihil humile tot sceleribus offensam decet

Agitare natam; totus armetur dolor,

Tuoq́ue cuncta secula exemplo sciant

Quid possit orbae strenuus natae furor,

Quid laesa coniux.

Dil.

Siste furialem impetum

Tibiq́ue frenos inijce.

Ros.

Inuisum caput

Vah Alboine!

Dil.

Nimius expiret dolor.

Ros.

Expiret Alboinus.

Dil.

At primum dolor,

Dum saniora ratio consilia ingerat;

Et aliqua luctum minuat immensum dies.

Ros.

Diletta, tu dolere Rosimundam vetas?

Non tardus adeo concitat fibras amor

Casi parentis, vt vel extingui morâ,

Vel longiore temporis lapsu queat:

Dum pura tacitos Luna lustrabit polos,

Et caeca noctis spatia dissimili leuis

Percurret igne, vita dum sinet mihi,

q́ue statu membra vitali reget,

In Alboinum ferream mentem geram,

Etiam sepultum.

Dil.

Coniugem?

Ros.

Non est meus.

Dil.

Memini fuisse.

Ros.

Cum thori seruans fidem.

Sat fuerat vnum regis occisi scelus,

Nec adhuc parentis ossa violarat mei

Nullis tacendum seculis audens nefas.

Dil.

Regina regem perimet?

Ros.

Hoc non est nouum

Perimere reges, docuit exemplo suo

Hoc Alboinus, Rex meus fuit pater

Ab eo peremptus.

Dil.

Longobardorum ducem?

Ros.

Adde & Tyrannum.

Dil.

Gloriosum principem?

Ros.

Fortemq́ue quando bella cum laruis gerit.

Dil.

Testatur hoc Iustinus.

Ros.

Et caesus pater.

Dil.

Quid ergo statuis!

Ros.

Victimam patri dabo

Dil.

Regina!

Ros.

Tanti nominis dudum pudet.

Dil.

Furiosa!

Ros.

Iustus nempe sic furit dolor.

Dil.

Insana!

Ros.

Patris vindicem insanam vocas?

Dil.

Infida thalamo!

Ros.

Quis fidem laesit prior?

Dil.

Scelerata!

Ros.

Vindex sceleris.

Dil.

Et noui artifex.

Ros.

Quis me nocentem patris vltricem velit?

Dil.

Quis innocentem scelere quae punis scelus?

Ros.

Dum iure liceat.

Dil.

Barbaro.

Ros.

Tali iacet

Pater interemptus.

Dil.

Dura!

Ros.

Quid nugas seris

Tantiq́ue caussam criminis demens agis?

Pereat Tyrannus.

Dil.

Militem nullum times?

Ros.

Timere nullum didicit offensus dolor.

Dil.

Quid si peribis?

Ros.

Dummodo hic pereat prior

Nihil morabor, ibo quo fatum vocat

Optata Gepidis nuntia, & patri ferens

Necem Tyranni.

Dil.

Quo tamen perimes modo?

Ros.

Quo nemo credat.

Dil.

Fida quem comitum manus

Contra vniuersos impetus tutum tegit?

Ros.

Erras Diletta, tutus haud vllus fuit

Vnquam Tyrannus, si vel obseruent fores

Quotquot Tibisci Iazyges fontem bibunt,

Quotquot Seuonis asperum iugum incolunt,

Et inhospitale Cronij littus freti

Nihil timebo. si vel Ombrones trahat

q́ue quotquot inter Hercynios agunt

Fortes Sueuos, coniugis laesae graues

Non sistet iras, quam nimis iustus dolor,

Seu fraude, seu vi petere vindictam iubet.

Dil.

Sed quis iuuabit?

Ros.

Helmiges.

Dil.

Meus Helmiges?

Meus iuuabit Helmiges? parce ô precor

Regina, ne fors Helmiges pereat meus.

Ros.

Nihil timendum est Helmigi; tutum dabo.

Tu quando Phoebus aureum merget caput,

Et sparsa toto sidera micabunt polo,

Meo cubili clausa vicinam teres

Diletta noctem, dum tuo cubans thoro

Tuum morabor Helmigem, vt tumidi nimis

Non perferendum discat homicidae scelus,

Et in Tyranni pariter armemur necem.

Dil.

Regina quamuis animus exsanguis tremat,

Ac impedito sentiam motu pigrum

Vix palpitare pectus, & centum sibi

Caussas timendi caecus effingat timor;

Non tamen inerti victa prohibebo metu

Necem Tyranni: pereat, & poenas luat

Quas diu meretur; Helmiges viuat tamen.

HELMIGES.

IAm luce pulsâ noctis optatae vices

Coelum solumq́ue vellere vmbroso tegunt:

Fautrixq́ue amorum Luna non vllum silet

Induta lumen; gressibus tantum meis

Plurima minorem stella praelucet facem,

Viamq́ue rectam signat: ast hoc si mihi

Dixisse liceat, vanus est tuus fauor

Nocturne ciuis: tegite formosum caput

Quotquot tacentem pingitis flammae polum,

Mihi maius aliquod ardet ex oculis tuis

Diletta lumen: hoc meos regit pedes,

Hoc deuiare prohibet, & toto licèt

Spargatur orbe triste tenebrarum chaos,

Solique lumen rapiat, & pulchram vetet

Radiare Phoeben, huncq́ue terrarum globum

Nox aeuiternâ pertinax vmbrâ tegat.

Securus inter mille tenebrarum metus

Solem videbo. scilicet nunquam occidit

Dies amanti, quando sincero aestuans

Amore pectus iubar in occiduum sui

Adorat astri; siue damnato neget

Olympus orbi sidera, & sacros velit

Noctis. Penates aureas spissa comas

Celare nube: siue non vllum piger

Plaustrum Bootes lucidâ verset face,

Nullusque mundum melior illustret Deus;

Circumuolantem tutus horrorem nigrae

Ridebo noctis, luce defensus tuae

Diletta frontis. O nimis gratum diem

Quicumque cunis primus illuxit meis!

Qui non volucri sortis inniti rotae,

Aut fragilis auri tabidam pati sitim,

Vaniq́ue honoris esse mendicum dedit,

Sed amare docuit. captet incertum leuis

Aurae fauorem, sceptraq́ue & dirum miser

Meditetur ostrum, quisquis oblitus Deae

Fallacis aestus labilem ascendit thronum,

Tragicoq́ue tinctam murice indutus togam,

Sibi imminentes semper exspectat Deos

Nunquam satur timoris, & nunquam boni

Securus animi, nil sibi tutum putat.

Quam saepe fessis somnus obrepens genis

Nimis inquieto cedit abruptus metu!

Quam saepe cuncta numerat immensae miser

Momenta noctis! interim si mus pipit,

Vel deprehensam felis in praedam ruit,

Canísve latrat aliqua, vix audet loqui,

Tamen silere prohibet infelix timor,

Domesticosq́ue voce non plenâ inuocat,

Et multa quaerit inscios, si vel fores

Satis fideli pessulo obductae silent,

Vel aliquis imâ clausus in domo latet,

Lumenq́ue tenebras veritus accendi iubet;

Nec sic quietus, mille per diuortia

Vagatur animus, donec aspiret dies

Aliquamq́ue miserum rursus ad curam vocet,

Sincera nunquam gaudia potentes habent,

Quamuis beatos vulgus insanum putet.

Quicumque dubiae mille Maeandros Deae

Crebrosque lusus nouit, is mecum sciet

Nihil inuidere ducibus, & amori sacer

Ridebit omnes altior regum vices.

Diletta sine te nulla dominatur meo

Regina cordi, sola formosa manu

Vitae necisq́ue iura dispensas meae.

Tu dulcis adamas Helmigem totum trahis

Tuumq́ue cogis viuere, & mori tuum.

Tu dulce centrum claudis optato sinu

Quicquid requirit Helmiges, quicquid vouet.

Tu me suaui compede annexum tenens

Desiderati carceris ducis reum,

Ducesq́ue, donec quae tibi summum dies

Ius atra dicet, ius simul dicat mihi.

Chorvs.

IAm vaga toto sidera coelo

Lato choreas agmine ducunt,

Et genitrici dulcia nocti

Carmina laetâ voce frequentant.

Illinc reliquis altior astris

Vix exiguo cernitur igne

Vibrare facem, nunquam fixo

Mutata loco, cardo magni

Alter Olympi, stella polaris.

Hic arctoo frigore torpens

Lucida versat plaustra Bootes,

Septem nitidis ignibus ardens,

Vbi Gnossiacae molle puellae,

Ter tria pingunt sidera sertum.

Illic gelido natus in axe

Circulus albo lumine splendet:

Qui vel tectis candidus astris,

Vel magnarum lacte Dearum

Pingens taciti caerula coeli;

Late medium diuidit orbem,

Rigido Boreae notus & Austro.

Hinc obliquo tramite totus

A Zodiaco scinditur aether,

Vbi prudentis dextra Tonantis

Bis sex voluit signa micare,

Singula varijs lucida stellis.

Illinc magno Sirion astro

Videt ardenti currere coelo,

Et sitientes vrere campos

Iam maturâ messe colonus.

Inde pauentes saeuus Orion

Sequitur stricto Pleiadas ense:

Calcat Leporis dextera dorsum;

Timet Eridani gurgite mergi

Inflexa parum planta sinistra.

Stringit medios baltheus artus

Latè triplici luce coruscus,

Humeriq́ue leuans lumina dextri

Prope contingit cornua Tauri;

Vnde piarum turba sororum

Plangit miseri funus Hyantis,

Et perpetuis humida lacrymis

Mundo veterem prodit amorem:

Quas obliquo lumine cernens

Auriga pedem flexus vtrumque,

Multoq́ue madens lacte, corusco

Aurea gestat vellera dorso:

Laeuaq́ue bino lumine splendens

Gerit infestos nauibus haedos,

Vbi sidereâ fulgurit Harpe,

Caesamq́ue gerit Gorgona Perseus

Sponsae pedibus proximus instans

Quam stelliferis praeuolat alis,

Multo radians Pegasus igne:

Qua seruati praemia vatis

Vehit insigni tergore Delphin.

Et qua niueis nititur alis

Pulchrae Ledae cautus adulter,

Tangens rutilum poene draconem.

Vnde minori proximus Vrsae

Videt Andromedae sidera Cepheus,

Et vicinae coniugis astra.

Hinc inuito Capra Lyoeo

Iouis infantis fulget alumna

Vbi frigentis sidus AquarI

Plenâ pluuias dissipat vrnâ;

Inde tumentis pascitur hydrae

Auidus longo tergore coruus;

Et vicinam respicit Argo:

Fulgida cuius transtra gubernat

Multo pingens lumine clauum

Nunquam nostris visus in oris

Sed bene Pharijs cognitus agris,

Pulchrâ rutilus fronte Canopus,

Quo non aliud clarius vsquam

Toto radiat sidus olympo.

Illinc vno poplite flexus

Versâ facie ferus Alcides,

Ora minantis respicit Anguis,

Et nodosae pondera clauae

Altè pauidum librat in hostem:

Dextera crines planta Bootis,

Premit immanem laeua draconem,

Tangitq́ue manus paene sinistra

Instrumentum nobile Phoebi,

Cuius sonitu Thracius Orpheus

Potuit duros mulcere Deos,

Et difficilis numina regni

Dulci querulus flestere cantu:

Potuit vastis horrida tenebris

Atria Ditis, quae Styx nouies

Interfuso gurgite claudit,

Non offenso penetrare pede

Pulchrae Eurydices fidus amator.

Felis nimium, qui fortunae

Liber ab aestu, despicit alto

Pectore curas regia circum

Tecta volantes, & signiferi

Hospes olympi, stupet attonitus

Centum gemini secreta poli.

Qui scrutatur cur ita properent

Se brumales perdere soles,

Cur tam longas protrahat vmbras

Nox hybernis vecta quadrigis:

Cur noctiuagae cornua Lunae

Nunquam certâ lege vagentur,

Et modo plenâ, modo dimidiâ

Micet inconstans Cynthia fronte:

Cur tam dubio fulmina motu

Icta ferantur, cur Phoebaea

Non violando vertice daphne,

Si diuorum laesa sagittis

Vel fulmineis arida flammis

Perdat veterem frondis honorem,

Tristi augurio terreat orbem,

Et venturi tempora belli,

Vel magnatum funera signet.

Cur si nigris cornibus horret,

Quando reuersos colligit ignes,

Delia magnos nunciet imbres:

Cur virgineo tincta rubore

Praeparet Euros aurea Phoebe:

Cur si quarto purior ortu,

Non obtuso nubila cornu

Splendet nitidis Cynthia flammis,

Nullo boreae flamine laesus

Agat in sudo rure colonus

Longa beati tempora mensis.

Cur tam multis variet maculis

Vix bene natum Delius aurum,

Dum praesagus denotat imbres;

Vel ventorum tristia toto

Debacchantum praelia ponto.

Cur tam moesto pallida vultu

Linquat croceos Aurora thoros,

Dum vicinis sentit pluuijs

Omnia coeli labra grauari,

Et faeta ferè nubila findi.

Cur tam varios imbrifer arcus

Trahat aduerso sole colores.

Qualia mundo damna minetur,

Aut ignito syrmate dirus,

Aut ardenti crine Cometa.

Felix nimium! qui naturae

Admirandas discere leges,

Et solerti mente latentes

Rerum potuit noscere causas.

Actvs tertivs.

Rosimunda, Helmiges.

Hel.

REgina parce, coniugem & regem iubes

Perire ferro?

Ros.

Patris homicidam mei.

Hel.

Hoc iure belli licuit.

Ros.

Hoc alio licet.

Hel.

Natura facinus improbat.

Ros.

Pater probat.

Hel.

Diu sepultus scilicet.

Ros.

Tamen mihi

Adhuc superstes; vlla vix fugit dies

Quin inter vmbras eius effigies meis

Oberret oculis, sanguine & tabo obsita.

Et saepè pauidae monstrat abscissum caput,

Et adhuc cruenta vulnera, ac fracto sono

Crebro ingemiscens animat in caedem viri,

Ferrumq́ue tradens pectus ambiguum excitat,

Et saepè repetit: Ipse sufficiam tibi

Praesens furores; ipse librabo manum:

Tu te parentis vindicem & natam proba.

Probabo natam genitor, & mortis tuae

Animosa vindex facinus aggrediar nouum

Quod nulla sileat, nulla non stupeat dies.

Hel.

Regina quid te somnij lusam dolo

Inane spectrum stimulat ad tantum nefas?

Queiscumque celerem Parca perneuit colum,

Adscribit vltra non reuersuros stygi,

Sed saepè mens humana quam fallax amor,

Tacitaeq́ue noctis fortè decepit pauor,

Imaginatur spectra, & amissos diu

Redijsse Manes credit, ast Lethe nouem

Remeare prohibens alueis vinctos ligat.

Quin ipse caeci rigidus imperij Deus

Adamante multo ferreas claudit fores,

Et si quid in cadauer aut hominum impius,

Aut bestiarum triste designet furor,

Curare vel sentire defunctos vetat.

Ros.

Si nocte tantum misera vidissem mei

Spectrum parentis quando vel demens timor

Sensus quietos fascinat, vel mortuos

Falso redisse pertinax amor putat;

Fuisse lusam somnio haud aegrè feram.

Maiora dicam monstra, quae sol conscius

Et vana non fuisse testetur dies.

Cum me nefando pollui primùm mero

Caluamq́ue patris impio labro attigi:

Horrore subitus membra concussit pauor,

Et Alboini grande testatus nefas

Salsus per artus sudor attonitos ijt,

Piasq́ue sceleri stomachus occludens fores

Vomere coegit: corrui, lapsam piae

Famulae fouebant, iamq́ue dubitantem mori,

Et paene patri redditam ad lucum ferunt,

Qui spissus vmbrâ regio incumbens Lari

Tardoq́ue pallens frigore, & lento gelu

Hinc inde vinctus prohibet aestiuos nimis

Ardere soles: nullus hic vnquam dies

Blanditur oculis, nulla deplorat suos

Ignes aëdon, luctifer bubo gemit,

Laeuumq́ue plangunt omen infaustae striges.

Non hic adultam colligit frugem Ceres,

Aut Bacchus vuas; squallet aeterno situ

Inamoena tellus, desides vmbrae tegunt,

Et tacitus horror inferis sacrum nemus.

Hinc ter vocari nomen audiui meum.

Et ecce, & ecce rursus hic adstat mihi,

Et Alboinum rursus ad poenam vocat,

Venerande genitor! Helmiges nunquid vides?

Iterum recessit. anime quid moras trahis

Inulte? patris vindicem & natam proba.

Iam tempus vrget. Helmiges virum indue.

Hel.

Ignosce.

Ros.

Vel tu morere.

Hel.

Quid Princeps iubes?

Ros.

Pereat Tyrannus.

Hel.

Egóne tam clarum ducem?

Ros.

Vel tu peribis nobilis stupri reus.

Hel.

Regina!

Ros.

Vel iam perime.

Hel.

Quo possem modo,

Cuius satelles plurimus stipat latus?

Ros.

Iam segnis omnes occupat vires sopor,

Et facile votis tempus adspirat meis;

In dormientis tela stringamus caput:

Et dum quiescit aureum Phoebi iubar,

Iussuq́ue noctis omnium voces silent,

Defensa tenebris terga mandemus fugae.

Praecedo, tu me sequere.

Hel.

Prô Deûm fidem!

Chorvs.

QVo tam celeri concita gressu

Rosimunda ruit? quo se rapient

Tam praecipitis monstra furoris?

Vultus nimiâ flammeus irâ,

Scintillanti fulgurit oculo:

Et modo totum pallida corpus,

Et modo multo tincta rubore

Cuncta minaci pectore versat,

Per diuersos acta colores

Nusquam stabilis forma vagatur,

Et se species mutat in omnes,

Quid non audes animose dolor?

Dum defuncti funera patris

Filia toto concipit animo?

Postquam miseros praefica lessus

Fessa dolendi rupit, & omni

Exhausta stupent lumina fletu:

Colligit aegro corde furorem,

Et crescentes incitat iras,

Quaeritq́ue vias mille nocendi.

Non sic valido saucia thyrso

Et commotis excita sacris

Rapitur pauidam Baccha per vrbem,

Non sic catulis Tigris ademptis

Fremit, & toto corpore sparsam

Centum maculis indicat iram.

Si quando semel foemina dirum

Hausit totâ mente furorem

Nunquam faciles effera poenas,

Nec vulgares cogitat actus.

Actvs qvartvs.

Rosimunda, Helmiges, Nobiles, Satellites.

Ros.

RAcinus peractum est; ille totius pauor

Terrorq́ue mundi feminae occisus iacet.

Quae iam parentis vindici tutum dabit

Locum latendi regio? quo fugimus mei

Consors facinoris Helmiges? seu quâ sacris

Tibiscus vndis alueum lentum trahit,

Et opima latae regna Pannoniae iacent.

Seu quâ propinquum Gepida Carpatem videt,

Vbi sceptra quondam genitor infaustâ tulit

Rapienda dextrâ.

Hel.

Nescio quis aures sonus.

Fugiamus, instant.

Nob.

Currite ah dirum nefas!

Properate celeres, nullus effugio locus

Pateat scelestis, vnus occlusas fores

Obseruet, vnus littora propinqui maris.

Tu qua Rauennam; tuq́ue Pannoniae viam

Praeuerte; tu si Rhaticas Alpes petant,

Montésve forte Noricos; tu si Comum,

Tu si Tridentum. Currite, infandum scelus

Non eat inultum: Nobiles poenas dabunt.

NOBILIS.

QVicumque regno fidit, & falsâ boni

Deceptus vmbrâ, purpuram & vanum nimis

Suspirat ostrum, nescit is regum vices,

Aulaeq́ue casus, caeca non vnquam diu

Fortuna laeto principes sinu fouet:

Arbitrioq́ue cuncta femineo mouens,

Quos semel ad astra vexerat, rursum premit,

Humana nullâ fata dispensans fide.

Hinc perspicacis docta pictoris manus,

Finxit caducis labilem niti rotis,

Celeriq́ue geminos excitans alâ pedes

Infame monstrum lubricae imposuit pilae,

Et vniuersi fraena committens, prius

Aures & oculos abstulit, ne vel fauor

Lenire durum pectus, aut lacrymae queant.

Hinc saepè surdas ante fortunae fores

Mendicat alta munia, aut fragiles opes

Demens Iuuenta; cumq́ue ter centum preces,

Et mille vota vanus elusit labor,

Non audiendum flebilis lessum ciet.

Hinc saepè Reges, saepè magnanimos Duces,

Quando iocari libuit, in scenam rapit;

Et acta refluis instar Euripi vadis

Quacumque voluit aestus, inconstans ruit:

Totumq́ue mundum perpeti gyro regens,

Nihil quietum stare, nil longum sinit,

Sic quando vernus prata depingit viror,

Omniq́ue pulchra ludit in campo Venus,

Et vbique nectar seminat, Coridon gregem

Ad laeta ducit pascua, & doctus leui

Animare flatu fistulam, veteres refert

Chloridos amores, donec inclinans parem

Binas secarit Phoebus in partes diem:

Tunc inter herbas prandio quaerit locum,

Et vtriculari tibia inuitat Deos:

Peraq́ue promens caseum, & septem nuces,

Et quinque panis vncias, & allij

Lucanicaeq́ue fragmen, & parum meri,

Et octo ficus, rusticam mensam instruit:

At si pusillo passerem rostro videt

Auehere micas panis, oblitus famem,

Nidumq́ue certus quaerere, volantem leui

Et cursu & oculo sequitur. ah Coridon mane!

Incaute Coridon! celere quo raperis pede?

Properasse poenitebit; hâc viridi ferox

Anguis sub herbâ noxiâ foedum lue

Cubile posuit; ecce iam vibraus caput,

Immane tergum sinuat, & multo trahens

Caudam veneno liuidam, signat viam:

Diroq́ue faetus sanguine & tabo iubas

Crebra fugaces implicat spirâ pedes,

Tremulos per artus impio morsu furens:

Et inuocantem serò syluestres Deos,

Et nota Dryadum sacra compellit mori.

Miserande Coridon! sed quod hic spectrum? Deus!

VMBRA CVNIMVNDI, ET Vmbra Alboini.

Cun.

IAm sic iuuat perisse, iam dirum scyphum

Et tot cruenta vulnera, & truncum caput,

Et si quod vltra crimen hostilis furor

In Cunimundum est ausus, admissum probo.

Cecidisse sic me decuit vt caeso semel,

Tu te probares filiam dignam patre

Rosimunda vindex, laudo generosam indolem,

Tantaq́ue nil à stirpe degenerem manum.

Disce Alboine, disce, quid fuerit piam

Furiare natam, disce quid talem scyphum

Offerre patris vindici; parem tuo

Dignamq́ue tanto scelere mercedem refers.

An nesciebas stulte, quod nullum Dij

Abire tutum crimen vltores sinant?

Et dura Nemesis, segnis in poenas quidem,

Sed aequa tandem ferream stringat manum,

Multoq́ue faetam sulphure & multâ styge,

In noxiorum capita crudelis pluat?

An nesciebas ista? cum vanae nimis

Confisus aurae nobile audebas scelus,

Quod nulla moesto diluet satis vado

Inamoena Lethe, nulla Styx merget satis.

Si vel perennem poma destituant famem,

Aut vnda fugiens feruidam ludat sitim,

Vel grande saxum languidum premat caput,

Si ferre iubeat aequus vmbrarum arbiter,

Quodcumque vatum doctus inuenit furor

Quodcumque Phlegeton igneo claudit sinu,

Immane, dirum, triste, detestabile;

Minora meritis praemia rependet tuis.

Nefande perge, quidquid exactum est adhuc,

Natae luisti reliqua debentur patri,

Quae te morantur altero foro reum.

At ecce prodit non satis constans sibi

Et saepè celerans. saepe suspendens gradum,

Immane quiddam spirat, & centum notis

Se prodit animi multa meditantis furor.

Sic quando totum Baccha concepit Deum

Omnisque sensus impotens haesit parum,

Quo currere velit dubitat, at graui dein

Stimulata thyrso, non satis suum tegit

Impar furorem; venter impulsus tremit,

Anhelitusq́ue creber, at fractus tamen

Pectus fatigat, igneo passim minax

Vagatur oculo, saepè marcescunt genae

Et saepè pallent, mille per formas dolor

Immanis errat. fertur ambiguo pede

Quacumque Bacchi iura lymphatam trahunt:

Iam dubia sistit. iamq́ue vicini iugum

Sublime montis arduo saltu petit.

Et si quis olim pectus incendit dolor

Obliuione longa quem texit dies,

Iterum recurrit, repetit antiquas memor

Animo querelas, pressa vindictae siti,

Et insolentis miles effrenis Dei

Per saxa & ignes impigro cursu ruit

Iurata nulli parcere, ac valido feram

Armata thyrso dexteram, in cunctos ruit

Viresq́ue & iras colligens, donec satur

Tandem nocendi fessus exspiret furor.

Quid ille motus indicat? quassat caput,

Crebroq́ue terras intuens, crebro polum,

Ardet, minatur, aestuat, currit. gemit.

Molitur aliquid efferum.

Alb.

Testor Deos

Et te scelesta!

Cun.

Grande meditatur malum,

Nec facile voluit crimen exundans furor.

Alb.

Rosimunda!

Cun.

Quid te concitas?

Alb.

Poenas dabis.

Cun.

Compesce tantos impetus, serò furis.

Alb.

Natae nefandae genitor!

Cun.

Et piae quoque

Alb.

Quae coniugali iuncta! vah taedet loqui.

Libet ire contra: lentus est nimis furor

Quicumque loquitur, languidas odi moras

Hactenus inultus quis mihi tradat faces?

Et adhuc rubentem sanguine sarissam meo?

Cun.

Quo pondus istud vergitur? noui notas

Veteris furoris: talis hyrcanâ leo

Sub rupe recubans, hoste conspecto exilit,

Grauiq́ue terrens omne rugitu nemus,

Flauamq́ue crispans plurimâ rugâ cutem,

Terram intuetur toruus, & iubam quatit,

Et ter quaterq́ue tergus alcaeâ ferit,

Rabiemq́ue reuocans igneo vultu micat.

Nil machinatur humile tam magnus dolor.

Chorvs.

O Quàm leuibus perfida plantis

Vertit celerem fortuna pilam!

Et quàm nullo vaga iudicio

Lubrica regum fata gubernat!

Non tam dubio voluitur aestu,

Aut Euripi mobilis vnda

Sibimet refluis obuia lymphis,

Aut incerti vada Maeandri;

Quamuis centum flexibus errent

Et non vllâ lege vagentur.

Qualis tenero paruulus ore

Inflat vilis stramina cannae,

Laticemq́ue tenens smegmate mixtum

Bullam tremulis fingit in vndis,

Quam vel minimo flamine ventus,

Vel momentum dissipat horae.

Qualis primi gaudia veris

Multo Zephyrus flore coronat,

Quem vel rigidus demetit Auster,

Vel violentus Phoebus adurit.

Non iam cupidos pascit ocellos,

Non nectareos halat odores,

Non in folijs fulgurit aurum,

Non inconstans purpura ridet,

Non coccineos Flora capillos

Interfuso corrigit ostro,

Non caeruleis variat maculis,

Non formoso diuidit igne;

Eneruato caudice marcens,

Terram toto corpore plangit.

Frustra multo fidimus auro;

Frustra fluidis credimus annis;

Frustra tumido tingimur ostro;

Frustra volucri nitimur aeuo;

Frustra tanto studio vanam

Quaerimus aulam. Nescit stabili

Fortuna loco stulta morari;

Et quod nostros digerit annos

Nunquam celeres contrahit alas

Labile tempus. Desine magnam

Quicumque sapis quaerere sortem.

Icarus alâ vectus in altum

Finxit tumido nomina ponto.

Et qui nimijs excidit ausis,

Iacet Eridani gurgite sparsus

Miserae Clymenes flebilis infans.

Feriunt altos fulmina montes.

Maxima frangunt robora venti.

Regum penetrant atria curae.

Viuite laeti, qui nec dubiae

Sortis alumni, nec curarum

Compede nexi, spernitis alto

Pectore, quicquid nimis ambiguo

Fortuna leuis iure coercet.

Actvs qvintvs.

Longinus, Senex.

Long.

QVid anime tandem statuis? hinc amor trahit

Nimiumq́ue dulci pectus exercens face

Ad sceptra pronum penitus affectum rapit:

Et quidquid Adria, quidquid immenso sinu

Tyrrhenus ambit. fascibus totum meis

Promittit: hinc iurata non sinit fides;

Et dira coeli fulmina, & iustos nimis

Periuriorum vindices pauens Deos

Suspendit animum, nec quid audendum liquet:

Amor timori pugnat, & amori timor.

Sic quando patrio tutus in portu sedet

Nauclerus, omnes repetit oceani metus,

Et multa dubitat; hinc potens auri sitis

Inuitat animum, pauidus hinc pugnat timor

Et nota pelagi monstra, & infidum mare

Opponit oculis; hîc duas syrtes notat

Quas saepè leuiter aestus accedens tegit,

Certam ruinam ratibus; hinc surgit minax

In astra scopulus naufrago infamis vado.

Hîc aestuanti pontus Euripo furit,

Fluctuq́ue pauidas terret incerto rates.

Hinc aliqua rauco Scylla latratu tonat,

Nullisque tutum nauibus torquet caput,

Ibi quando totum vertit à fundo fretum

Nabathaeus Eurus, per procellosum mare

Horrenda cete tergore immani micant,

Ventoq́ue fluctus nare quem plenâ vomunt

Quies vnda parcit, breuibus illidunt rates.

Illic Charybdis saeuit, & vasti cauis

Inclusus autris mugit oceani fragor.

Quid faciat amens? fidat incerto mari?

Certum est periculum. desidem vitam trahat?

Tantumq́ue patrio lentus assideat foco?

Mortemq́ue quam vitabat instantem breui

Iners moretur? vilis est animi leuem

Trepidare mortem; gaudet aduersis premi

Infracta virtus, & nihil metuens sibi

Molitur alta semper herous vigor.

Sic vrbis olim primus aeternae sator

Mauorte dignus patre, post aui necem

Ad sceptra fratré strauit occiso viam,

Sic magnus etiam Caesar, insuetus parem

Tolerare quemquam, victor è Belgis redux

Romam in triumphum duxit, & fausto alite.

Totius orbis solus imperium tulit.

Fortuna timidos spernit, audaces iuuat.

Quid anime dubitas? vana succumbat fides,

Periurijq́ue stultus exspiret timor.

Tantum meretur purpura, & tantum decor

Formae beatae; quisquis ad regni notas

Deliberato firmus affectu ruit,

Non vlla trepidat scelera, non ipsum Iouem

Quamuis rubentem fulmine armarit manum,

Et insolentes vltor a tergo premat.

Si totus atros increpet nimbos polus,

Altumq́ue tonitru pectus infesto petat:

Si totus orbis militem cogat suum,

Et totus Acheron iuret vnius necem;

Perimere forsan poterit, immotus tamen

Restabit animus nullius fati reus.

Quid anime frustra metuis? & Superum graues

Meditaris iras? turpis excedat timor,

Et vile pectus aliquod e plebe occupans

Quos vanus olim inuenit, obseruet Deos.

Sen.

Longine tutum quid tibi statum inuides,

Regniq́ue dubias quaeris iniustinotas?

Quid sceptra facient? quid tibi regni dabit

Inane nomen? cetera exarchus potes.

Long.

Vt ergo lateam semper? & quondam meum

Commilitonem lixa dominantem sequar?

Sen.

Cum te coronet largus Augusti fauor.

Praestat sequi, quam persequi.

Long.

Hoc Narses suo

Damno probauit. Non satis tuto fauent

Vnquam potentes, qualis inconstans fluit

Breuis aura veris saepè ventorum rea,

Et saepè pluuiae, talis est aulae fauor.

Regale nulla limen ingreditur fides.

Quam multa suspicatur aeternus timor!

Quam multa trepidat! nil amicitiae valet

Sociale nomen: quos prius nexu pari

Sincerus animus iunxit, & testis Deus,

Vt sic libido fuerit, ad necem trahit.

Qui praeuenire fata non audet sua,

Vult praeueniri.

Sen.

Militem nullum times?

Long.

Quem procul ab Italis Tauricâ fessum niue,

Longoq́ue belli tadio Parthus premit?

Sen.

Stultum est fugacis schemate elusum boni

Tentare memorem regis irati manum.

Long.

Stultum est timere quando tam pronam meis

Fortuna facilis ausibus sternit viam.

Sen.

Quicumque dubiae credit insanus Deae

Tumidaq́ue raptum dexterâ sceptrum gerit,

Hunc tristis aliquo Nemesis offendet loco,

Poenaeq́ue tradet deditum noxae caput.

Long.

Quicumque coeli monstra, vel mundi timet

Imbellis arma, lateat, & vulgi reus,

Anadema nunquam capite tam vili gerat.

Sen.

Iniqua nunquam regna durabunt diu.

Long.

Testetur illud Roma, quâ mundum sibi

Subiecit istâ nitor ad regnum viâ.

Sen.

Siccine recessit? quam nimis dirè furit

Quicumque sanae mentis arbitrio carens,

Ad alta caeco regna conatu ruit.

Sic quando primo vere soluuntur niues,

Arborq́ue gemmis cuncta pubescit nouis.

Venator audax dexterâ venabulum

Laeuaq́ue pedicas portat; ex humeris fluit

Cornuq́ue & arcus habilis, & forti canes

Loro ligatos ducit, & ac nudo pede

Ne fortè fractum calceis lignum crepet,

Et ante tempus lustra dimittant ferae;

Scrutatur omnes nemoris horrendi specus,

Caecasq́ue latebras, & per ignotas vias

Vastosque saltus currit impauido gradu,

Et vbique cautas belluis tendit plagas;

At si Lycisca dum procul lento suem

Odore sensit, feruidis latratibus

Monuit sequentem, protinus venabulo

Generosus instat, & licèt totam induit

Irata rabiem bellua, & culmos quatit,

Omnesq́ue vasti corporis setae rigent;

Et dens minace saeuus in spuma natat,

Crebroq́ue flatu spiritus prodit suam

Violentus iram, nec satis tanti capax

Doloris, altum frendit immanis furor.

Nihil mouetur pertinax, quem nec mali

Nec mortis vllus terret intrepidum metus

Cuicumque regno pectus afflatum furit,

Quamuis perîclum videat; haud credit tamen.

Et si quod esse credat, haudquaquam timet.

Rosimunda, Helmiges, Vmbra Alboini.

Ros.

EGóne laterem? natatam magno patre?

Qui tam superbi nuper imperij potens

Subesse vidit fascibus totum suis

Quidquid Tibiscus, quidquid Euxinum mare,

Et Scythicus Ister algido claudit sinu?

Quicumque vitam regiam, & luxum semel

Gustauit aulae, serò deponit suâ

Diadema fronte, serò regalem domum

Et alta linquit atria, haud facilè tenax

Dediscit animus regere, qui rexit diu.

Sic mollis olim viola crudeli nimis

Percussa nimbo, triste submittit caput,

Humumq́ue plangens luget amissum decus

Inter minora gramina, & viles agri

Suppressa fatus; nullus aut fragrans odor,

Aut fulgor auri languidas vestit comas,

Sed multus aegris humor in folijs natat.

At si serenus discutit nimbum polus,

Totoq́ue mundo liberum fundat iubar

Phoebaea lampas, illa formosum caput

Excludit iterum, gramine indignans tegi,

Multaq́ue flammâ purpuram tingit suam,

Et inter herbas aureo vultu micat.

Nequit latere, quisquis immutabili

Iussu Deorum natus ad regnum fuit.

Quocumque dubios fata mortales agunt

Si sponte non sequantur, inuitos trahunt.

Qualis sonante turbinem loro puer

Et huc & illuc versat, inconstans velut

Suggessit ardor; talis hunc mundum Deus,

Quacumque nutat animus, ambiguum rotat.

Sed quò scelesta rapior? Indignum nimis

Meditaris anime facinus. Excedat furor,

Viuat parentis Helmiges vindex mei.

Egóne Deos periura tot periculis

Olim probatam stulta violabo fidem?

Testor Deorum numen, & sanctos mei

Manes parentis, teq́ue qui sacra face

Mundo serenum Phoebe dispensas diem,

Lateq́ue fusi spatia percurrens poli

Secreta semper cordis humani vides,

Regnare non vult animus; inuitum tamen

Aulae voluptas cogit, & pellax amor,

Nec sat resistit. Anime quid tandem iubes?

Quid fluctuaris? Helmiges pereat meus.

Meus? peribit? nullius culpae reus

Hoc vindicati praemium patris ferat?

Abscede rabies; Helmiges viuat meus.

Quid anime dubitas? sentio ambiguum mihi

Trepidare pectus, nec quid audendum satis

Attonita video; parcere insonti Deus,

Mitisq́ue pietas mandat, & thori fides:

Prohibet volentem dira regnandi sitis,

Totamq́ue mentem furiat. Excedat pudor,

Et vana pietas; Helmiges pereat meus.

Liceat mariti sceptra mencari nece:

Per scelera regnum petere, non vllum est scelus.

Lethale Ptyados virus, & sputum bibat,

Vitamq́ue totus exuat: quis hic meis

Occurrit oculis? Helmiges? rursum timor

Diuisit animum. Nescio. Audendum est tamen.

Succumbe pietas. Coniugem video meum?

Dilecte coniux, vnde te reducem boni

Superi remittunt? plena num spirat salus?

Hel.

Nescio.

Ros.

Quid illud? téne delicium meum?

Prohibete Superi, téne vel subitus dolor?

Ah anime quo iam raperis? aut morbus premit?

Hel.

Cohibe timorem, nulla morborum lues,

AEgérve saeuum corpus incendit dolor:

Sed triste pauidam somnium mentem quatit.

Rosimunda!

Ros.

Coniux!

Hel.

Non adhuc satis iacet

Occisus Alboinus; effusus tui

Cruor mariti, sanguinem tuum exigit,

Meumq́ue vindex.

Ros.

Quid mihi nugas refers,

Vaniq́ue stulta somnij ludibria?

Hel.

Vidi minantem.

Ros.

Scilicet.

Hel.

Vidi tamen

Ros.

Quid ergo? Viuum vincis, occisum times?

Ridenda narras, roboris tanti virum

Pudeat timere debilis spectri minas.

Hel.

Vtinam! sed heu me! pressit arentem sitis;

Adfer Lyaeum; magna pernicies adest,

Quam tristis animus conscio prodit metu.

Rosimunda timeo, melior abstergat Deus,

Si fortè vanus fallat errantem timor.

Eheu! quid istud? sentio insolitam luem

Serpere per artus, stomachus incensus furit,

Ardetq́ue totum felle consumpto iecur.

Scelerata!

Ros.

Coniux.

Hel.

Coniugem appellas tuum

Quem saeua perimis?

Ros.

Ah Deus! quis te furor?

Hel.

Crudelis!

Ros.

Egóne? parce.

Hel.

Non solus cadam;

Quaecumque diro restat in scypho lues,

Tibi bibenda restat; incassum gemis,

Frustraq́ue torto toxicum collo abnuis:

En tibi cruore coniugis tinctum tui

Ferale telum, ni bibas, strictum vides.

Eheu! quis ille contrahit venas rigor?

Abominanda perge.

Ros.

Per thori fidem.

Hel.

Foedifraga!

Ros.

Coniux.

Hel.

Impudens[!]

Ros.

Testor Deos.

Hel.

Quae iam duorum coniugum sicco necem

Tueris oculo. Quis mihi tantus fibras

Exurit ardor? mortis instantis comes

Gelidos per artus sudor expressus fluit,

Omnisq́ue venis cedit exhaustis cruor,

Et imminente membra pallescunt nece;

Maculisq́ue varijs liuidam tingens cutem,

Hausti veneni tetra se prodit lues.

Infanda nondum moreris?

Ros.

Heu!

Hel.

Totum bibe.

Superata tabe vita grassanti fugit,

Caligat oculus, languidum nutat caput,

Et fessa vincit membra lethalis sopor.

Heu morior!

Ros.

Eheu! quàm nimis fragili loco

Fortuna tumidos stare lapsuros iubet!

Heu misera! quae me fumidam vibrans facem

Irata terret vmbra? quod spectrum mihi

Hausto veneno maius intentat malum?

Heu morior! aegras deserit fibras calor,

Vix imbecille palpitat pectus; vale

Longine. morior.

Alb.

Coniugem agnoscis tuum?

Scelerata?

Ros.

Morior, duplicis poenae rea:

O aequa Nemesis, iustus est furor tuus.

Esther tragicomoedia.

Reverendo et docto patri Iacobo Zevecotio magistro svo

QVis neget abiectum Vates superare popellum?

Hoc probat egregio sat Zeuecote libro;

Quem Phoebus, Phoebiq́ue simul gratissima turba

Appendent templis Anna perenna tuis.

Nicolaus Vinderlincx in Coll.

D.P.A. Brux. Poëta.

Nobilissimo et amplissimo V. Francisco de Kynschot regiae maiestatis Consiliario, & AErarij Belgici Thesaurario Generali.

MAgne Vir, omnipari non infima gloria Belgî,

Quem Themis, & Phoebus doctaq́ue Pallas amant;

Ardua qui summi curas aeraria Regis,

In dubioq́ue tuam non sinis esse fidem:

Accipe quae tragico tentaui pauca cothurno

Carmina, praesidio sint ea tuta tuo.

Parua quidem, magnoq́ue damus minus apta patrono,

Et vix indicij digna fauore tui.

Sed mage felicem dum me vetat esse Poëtam

Melpomene studijs non satis aequa meis;

Dumq́ue minus fausto radiant mihi sidera vultu,

Nullaq́ue Pierias Musa ministrat aquas.

Tu pauidae monumenta pius defende camoenae,

Et facilem praesta, quam nequit auctor opem.

Scilicet est aequum teneros non spernere vates,

Et timidae dubium flectere nauis iter.

Hoc decet & studiis, & tanto nomine clarum,

Hoc decet ingenij numina diua tui.

Actvs primvs.

Scena prima.

Assuerus, Atachus, Agaeus, &c.

Ass.

ITáne? repulsam patior? & Vasthi suae

Confisa formae iussa contempsit sui

Demens mariti? Sícne qui gentes rego

Populosq́ue cunctos, quos palus Maeotidis,

Nascensq́ue Nilus alueo includunt suo;

Quem totus oriens Principem & Regem vocat

Contemnet vna femina? & molli feram

Inultus animo? Sícne tot regum parens

Inane tantum nomen & titulos geret,

Vili superbae coniugis pressus iugo?

Insana Vasthi! niteris contra virum

Regemq́ue frustra.testor inferni chaos,

Testorq́ue quidquid astra violatum timent,

Et quidquid esse regibus sacrum solet,

Non amplius contemnar. an speras tuae

Licere tantum stulta pulchritudini,

Vt quem subacta Memphis & Babylon tremit

Amore victum legibus subdas tuis?

Non sic agendum est; debitam poenam dabis,

Maculamq́ue famae turpiter inustam meae

Seuerus vltor sanguine abstergam tuo.

Moriere Vasthi, non tibi Cyrus pater,

Sepultus aderit, nulla te fratris tui

Cambysis vmbra manibus eripiet meis,

Moriere misera.

At.

Parce coniugij fidem

Violare Princeps.

Ass.

Illa violauit prior.

At.

Dissimulat omnes coniugis culpas amor.

Ass.

Non amo rebellem.

Ag.

Dedecus sociae tegit

Prudens maritus.

Ass.

Et simul punit scelus.

Ag.

Vxor tua est.

Ass.

Illa vxor? illa sit mea?

Parere quae recusat haudquaquam est mea.

At.

Coniuncta voto & lege cur non sit tua?

Ass.

Vis nulla voti est, Principes nihil ligat.

Ag.

Natura & aequum Principes etiam ligant.

Ass.

Natura & aequum Principes? erras, Deus

Licere voluit Regibus quidquid lubet.

Sit fas nefásve nil moror, quidquid volo

Fas esse iubeo.

Mam.

Iustus est furor tuus

Magnanime Princeps, non tamen regem decet

Inserere fastis aliqua quae minuant sui

Celebritatem nominis. tuo thoro

Indigna Vasthi est, non tamen digna est nece.

Quod si rebellem morte plectendam putes

Ignosce miserae, regium est viam dare

Mortem merenti.

Ass.

Regium est mortis reos

Priuare vitá.

Mam.

Coniugum pietas iubet

Minuere culpas quas nequit remittere.

Ass.

Vt ergo regis pariter & regni potens

Me velut inertem cogat imperium pati,

Molliq́ue iussum ponere in sinu caput?

Non sic amamus feminas: Vasthi suâ

Infame culpâ Persiae exemplum dedit

Perempta melius Persiae exemplum dabit.

Mam.

Infame fateor Persiae exemplum dedit

Superba Vasthi, melius exemplum dabit

Si spreta thalami iure priuetur tui,

Fastumq́ue plebi iuncta dediscat suum.

Tunc siqua Persis vilem & abiectam intuens

Contra maritum spiritus altos gerat,

Reuoluet animo Vasthidos pulsae scelus,

Eiusq́ue sortem grande in exemplum trahet.

Ass.

Incertus animi fluctibus varijs agor.

Perimam? precantur nobiles pellam? at nimis

Enorme crimen tam leues poenas dabit?

Quid anime statuis? haereo, fiat tamen.

Proscripta Vasthi regiâ excedat meâ,

Et obsequentes feminae viros colant

Quos lex & ipsa ratio maiores docet.

Omnesq́ue quotquot imperî fasces mei

Gentes verentur, siue quae Gangem bibunt,

Et sibi propinquos Indiae lucos vident,

Seu quae sub ipsis arctice radijs poli,

Ligata cernunt maria perpetuo gelu:

Hanc esse legem Regis Assyrij sciant.

Scena secvnda.

Praeco.

EDicta magni Regis Assyrij meae

Commissa fidei subditis populis fero.

Miseranda Vasthi! quam nimis stulte tuo

Non paruisti coniugi? ah nimis tuae

Confisa formae! quae nihil fallax tamen

Prodesse poterit, quo minus Regis thoro

Expulsa, posthac praeficas curas alas,

Annosq́ue reliquos inter abiectam exigas

Contempta plebem. quam malâ suos fide

Fortuna in altum mox relapsuros vehit!

Heri vniuersae Persiae Vasthi potens

Regina sedit, nil ei restat modo

Quam poenitudo, duraq́ue recordatio

Ablati honoris. Saepè sic flores agri,

Quos leuis aura spiritu molli fauet,

Non impeditas explicant laeti comas:

Sed si subortus turbo vel flatu inuido

Crudelis Auster caudicem tenerum abscidit,

Non erigendum denuò inclinant caput,

Sinuntq́ue fluere folia quam mallent modò

Fuisse gramen humile! quod semper suum

Seruans virorem turbines nullos timet,

Austrosq́ue nullos inuidos. vixit bene

Quicumque latuit lubricae ignotus deae;

Non ille tragicas principum pauet vices,

Nec inquietas anxio fouet sinu

Curarum Erinnes, sed nihil capiti suo

Metuens pericli, liberos somnos trahit.

Miseranda Vasthi! quàm nimis durus tuae

Inuidit aliquis prosperae sorti Deus,

Qui te repentè regio expulsam thoro,

Populis superbis grande in exemplum dedit;

Tuâ ruinâ territi vt fastum exuant.

Ah! iam scietur dedecus passim tuum,

Nomenq́ue Vasthi quod minus faustum tibi

Imposuit olim non satis prudens pater,

Inominatum gentibus cunctis erit,

Nulliq́ue posthac foeminae hoc nomen dabunt:

Et ne quid vnquam luctibus desit tuis,

Stirps abnepotum nostra post multos dies

AEuo futuro crimen exponet tuum,

Et finget audax coniugem inferni Iouis,

Ne sit superba, sorte terreri tuâ:

Tunc si sepultis sensus est vmbris super,

Iterum dolebis veteris opprobrij memor.

Ah misera Vasthi! nos tuae docent vices,

Quàm sint caduca prospera, & scenae breues

Foelicitatum syrma quàm dirum trahunt.

Scena tertia.

Assuerus, Atachus, Agaeus, Mamucha, Amanus, &c.

Ass.

QVicumque dubitat, quam parum stabili loco

Fortuna regum vitreos figat pedes;

Me videat, & te coniugem semel meam

Expulsa Vasthi, grande documentum leuis

Sortis videbit; quale non aetas prior

Tulit, nec aetas vlla posterior feret.

Crudelis Assuere! quid doleat prius

Ignorat animus, siue fortunam tuam

Regina Vasthi siue fortunam meam:

Vtrimq́ue lacrymas exprimit iustus dolor,

Curasq́ue generat mille foecundus nimis.

Dole Assuere; nempe non leuis tibi

Causa est dolendi, quam tibi Vates semel

Praenunciauit nocte tam longâ minax,

Qui coniugatum primus aspexit dies.

Cum territus hymen fugit, & diram facem

Pronuba Megaera funebri incendit rogo.

Cum nocte totâ carmen infaustum gemens,

Inominatos bubo deuouit thoros,

Cum nube densâ flammeum tectus caput,

Phoebus nefastam luce destituit diem,

Noctemq́ue nocti iunxit, & vix altero

Ortu receptum Persiae ostendit iubar.

At ego cachinno solis excipiens metum,

Haec nunciantes fata ridebam Deos:

Lasciuijsq́ue debitam talem meis

Noctem putabam, mensq́ue blandiens sibi

Fingebat amens, Herculem quendam meo

Has polliceri semini vmbrarum moras.

Sed cur inani nutrio infoelix meos

Quaestu dolores? nempe non stringar magis

Desideratis feruidus complexibus,

Viduusq́ue. sed cur? nonne reuocari potest

Eiecta Vasthis? Persiae leges vetent.

Non curo leges: subditis leges datae

Non sunt Monarchis.

At.

Principem iustum decet

Seruare qoud vult populum, vt obseruet prior,

Ne fortè vulgus improbâ licentiâ

Fas esse credat, quidquid effrenis sibi

Indulget animus regis exemplo nocens.

Ass.

Vt ergo. Cyri nata, Cambysis soror,

Regina Vasthis, nulla quàm rebellio,

Et alia nulla noxa constituit ream,

Quam qui fidelem coniugem decuit pudor,

Mei furoris innocens crimen luat?

Ag.

Quam tu nocentem lege damnasti tuâ.

Ass.

Lex aequa non est.

Ag.

AEquior nunquam fuit;

Quam quae superbos spiritus vindex domat.

Ass.

Lex aequa iure neminem priuat suo.

Ag.

Iniusta non est, ni sit iniustus simul

Legis rogator.

Ass.

Coecus errauit furor.

Ag.

Tali furore principes agit Deus,

Ne fortè leges violet imprudens fauor,

Et nulla tandem scelera vindictam luant.

Ass.

Ergóne deinceps nulla me amplexu suo

Vasthis fouebit? nullaq́ue diurnis grauem

Curis leuabit spiritum? & longas querar

Mihi ire noctes, & sequi tardos dies?

Et nulla Vasthis regiam prolem ferens

Post me futuros Persiae Reges dabit?

Am.

Ergóne ferres Vasthi vt haeredem tibi

Iam serua poenae pareret? auertant Dij,

Ne seruus aliquis liberos Persas regat.

Ass.

Seruos vocabis regio natos thoro?

Am.

Seruos negabis serua quies mater fuit?

Conditio matris, non patris seruos facit.

Ass.

Seruam esse fateor, crimini hoc debet meo.

Sed ille rarus frontis augustae vigor,

Et oris illa purpura, & nunquam satis

Laudanda ceruix, quiq́ue me penitus mihi

Rapuêre ocelli, pectus optatâ frui

Vetant quiete, testor aeternos Deos,

Odisse mallet animus, at nequit miser,

Semelq́ue quod damnauit, inconstans amat.

Am.

Quid ergo faceres nulla si Vasthis foret?

Num sola Vasthis Persiae reges dare,

Et sola parere regiam prolem potest?

Ignosce Princeps, nobilis quamquam fuit

Et pulchra Vasthis, mille formosas tuo

Haec sola Susan coniuges thoro dabit,

Dignas maritis regibus, dignas Deis.

Ag.

Quin & per omnes imperI fines iube

Legi puellas, quas tuo dignas thoro

Natura fautrix dotibus facit suis,

Formaeq́ue rarum Cypris adspirat decus.

Ass.

Quid anime dubitas? quíd ve te partes vagus

Versans per omnes, stabile constituis nihil?

Succumbe tandem legis imperio tuae,

Reuocare quam non integrum aut fas est tibi.

Tu pulchra Vasthi, nullius culpae rea

Sed lege condemnata; vah anime potes!

Heu lege condemnata! supremum vale,

Foelixque sine me viue. tu quaeri iube

Agaee thalamis virgines dignas meis;

Nec ante Phoebus aureum mergat caput,

Quàm tota Susan regis edictum audiat.

Scena qvarta.

Mardochaeus, Edissa.

Mar.

EX quo subactae spolia Indaeae tulit

Crudelis Assur, & procul Solymae focis

Lacrymas Iudae durus Euphrates bibit:

Non vlla miserum laetior vidit dies

Quàm quae superbam gentis inimicam meae

Carere Vasthin regio iussit thoro.

O sancte Ihoua, qui tui templi memor

Perire pateris irritas nunquam preces,

Miserere populi mitior tandem tui,

Et vota plebis aure non surdâ excipe.

At tu senectae virgo praesidium meae,

Et spes Iudae, lacrymis statue modum,

Cordisq́ue luctus fronte generosâ tege.

Ediss.

Quid Mardochaee fronte dissimili iubes

Meos dolores tegere? nequicquam facis:

Vt agilis aliquam flamma depascens domum

Effrena fertur, vi sibi sternens viam

Iurata nullum prorsus imperium pati

Omniaq́ue vastans obuia, & tectum, & trabes

Perfringit audax, lugubri exemplo probans

Quàm vanus illam tegere tentarit labor.

Sic impotente cordis angusti sinu

Claudi recusat, mille vulgandum modis,

Quod grande moestis ardet in fibris malum.

Celare luctus coner incassum meos

Aliunde si frons simulet, erumpet dolor,

Mendaxq́ue quamquam vultus affectum premat,

Se semper aliqua prodet eluctans viâ.

Mard.

Edissa fletum siste: quid frustrà gemis

Solymae sepulchrum? regium potius thorum

Si quando scandas, te tuae fidem exhibe

Gentis patronam, fortè qui populum Deus

Punit merentem, foederis memor sui,

Per te salutem grauiter afflictis dabit,

Aliquemq́ue longis statuet aerumnis modum.

Quid fles Edissa?

Ediss.

Patriae hoc debeo meae.

Mard.

Debere si quid patriae agnoscis tuae,

Cohibe dolores?

Ediss.

Egóne crudelis meos

Sistam dolores? Egóne prohibebo meos

Lacrymis ocellos, lapsa dum Solyme iacet?

Fluite lacrymulae, fluite in obiectos sinus,

Et flete patriae fata constanter meae.

Mard.

Quid lacrymae inanes patriae dabunt tuae?

Ediss.

Si lacrymae inanes patriae nihil meae

Prodesse possint, at tamen possunt mihi.

Mard.

Quid ergo?

Ediss.

Lacrymans mitius saeuit dolor,

Viresq́ue fletu fractus amittit suas.

Mard.

Erras Edissa, pascitur fletu dolor.

Ediss.

Quid Mardochaee? pascitur fletu dolor?

Ignosce, gaudet omnis in fletu dolor.

Semperq́ue miseris flere iucundum fuit.

Mard.

Sed quid dolendum est?

Ediss.

Solymâ id euersâ rogas?

Mard.

Quid ergo tandem?

Ediss.

Patriae funus meae.

Mard.

Dolere stultum est, corrigi quod non potest.

Sistenda potius regis Assyrij thoro

Animum resume virgo, & indignos parum

Oblita questus, alterum vultum indue.

Chorvs.

SI non vani cuncta Poëtae,

Nimis audaci carmine fingunt;

Thalamos miserae spreuit Elisae

Et surgentis moenia regni,

Troicus hospes: sed Dea Nemesis

Quae Mercurij proxima coelo,

Instar maculae torua nigrantis

Lunae medio spectat ab orbe

Insensati crimina mundi

Multoq́ue manum fulmine foeta

Semper iustâ pallet ab irâ,

Et desertos punit amores,

Non ingrati tulit AEneae

Impunitum durare scelus;

Toto infelix aequore sparsus,

Videt irati monstra profundi,

Et nimboso turbine ventos

Vltima ratibus fata minantes

Videt Hesperios bella per agros,

Et spumantem sanguine Tiberim

Corpora Troum mille vorantem.

O quàm duros patiere Deos

Rex Assyriae! qui socialem

Non contentus violasse fidem,

Etiam patrio Vasthida regno

Cedere cogis.

Vah quàm densis tecta tenebris,

Humana Deus facta silenti

Clausit in vrnâ!

Vasthis regum sanguine creta,

Haeres tanti proxima regni,

Gemit ereptam spreta Tiaram,

Pars ignoti facta popelli.

Talis solitam lurida perdit

Cynthia flammam, quando tecti

Indiga Phoebi, nullo moestum

Videt incendi lumine vultum,

Interq́ue faces spreta minores,

Plane extinctâ luce vagatur,

Et tua posthac inclyta Vasthi,

Inter vilem forma latebit

Abdita plebem, non tibi flauos

Aurea stringet fascia crines,

Aut Semiramidis nobile sertum.

Non tibi gemmas colliget Ormus,

Non tibi diues thura Sabaeus.

Nulla Riphaei mollia montes,

Nulla Berosi vellera mittent.

Sed plebeio iuncta marito,

Et perpetuis ebria lacrymis,

Donec miserae stamina vitae

Trahet infami pollice Clotho,

Planges veterem squallida sortem.

Actvs secvndvs.

Scena prima.

Assuerus, Atachus, Agaeus, Amanus, Mamucha, Edissa.

Ass.

O Laeta semper numina! & nunquam meis

Inimica votis! criminis poenas dedit

Expulsa Vasthis, nobile exemplum omnibus

Statuta Persis, néve me vago diu

Amore cruciem, virginem Dij meo

Iunxêre thalamo, quae vel immortalibus

Certare Nymphis nobili formâ queat.

Si vestra proceres placita permittant, volo

Vt illa solium Vasthidos pulsae occupet,

Et vniuersam Persiam consors regat

Sceptri thoriq́ue.

Am.

Principi si quid placet,

Hoc esse sanctum Amanus & ratum iubet.

Ata. Ag.

Et nos iubemus.

Ata.

Vasthidos pulsae loco

Edissa regnet.

Mam.

Persia hoc vnum vouet.

Ass.

Igitur Agaee protinus Edissam aduoca,

Nobisq́ue siste.

Ag.

Quod iubes, factum puta.

Ass.

Te verò Amane largus obsequij tui

Interpres, à me proximum imperij mei

Flexo verendum poplite constituo caput.

At ecce Edissam, quantus in vultu decor

Vigorq́ue in oculis!

Omnes.

Vasthidos pulsae loco

Edissa regna.

Ediss.

Nominis tanti pudet:

Agnosce famulam.

Ass.

Coniugem agnosco meam.

Ediss.

Quam nulla generis cera conspicuam facit.

Ass.

Si dura magnum forsan inuidit genus

Fortuna, Cypris regiam formam dedit

Sceptroq́ue dignam, nil ego ceras moror

Titulosque inanes, nobilis sat est mihi

Quaecumq́ue pulchra est. pelle degenerem metum

Edissa coniux, & mei posthac sacrum

Diadema regni capite foelici gere.

Scena secvnda.

Mardochaeus, Atachus.

Mard.

QVàm coeca varias temperet rerum vices

Fortuna, Vasthis nobili scenà probat;

Et tu probabis, ni tibi caneas magis

Rex Assuere, quippe iurarunt tuam

Nimis in fideles Tharis & Bagatha necem.

Ah, Assuere! iam mihi gladium miser

Videre videor sanguine infectum tuo,

Ni parricidas criminis tanti reos

Vindicta facinus ante meditatum occupet.

O tutor Israëlis, & tui pater

Ihoua populi praepedi infandum scelus,

Ne spes Edissae quam tuae dextrae fauor

Regnare sociam regij iussit thori,

Tuaeq́ue vota gentis, in lacrymas eant

Sterilesq́ue lessus. nunquid hic Atach mea

Custos Edissae? quàm mihi optatus venis

Atach, dolorem cordis vt promam mei.

Valétne Edissa?

Ata.

Rege cum suo valet,

Et nullus angit morbus, aut morbi timor.

Mard.

Vtinam! sed heu me! metuo.

Atach.

Quid metuis miser?

Mard.

Infida regum sceptra, quae mille inuidos

Hostesq́ue semper mille coguntur pati.

Ata.

Iam totus Oriens Persiae regem colit.

Quos ergo timeat impetus?

Mard.

Quos non timet.

Ata.

Paradoxa narras.

Mard.

Sed nimis certâ fide.

Ata.

Quid ergo?

Mard.

Tantum efferre vix possum scelus

Pauidaq́ue ad omnem lingua conatum stupet,

Et quod tacere non potest, loqui timet.

Ata.

Effare.

Mard.

Superi!

Ata.

Perge patefactum malum

Sese remittet, saeuit immensum dolor

Qui claus[us] imo pectoris sinu latet.

Mard.

O infideles Tharis & Bagatha!

Ata.

Quid hoc?

Loquere, quid baeres?

Mard.

Tharis & Bagatha necem

Vouêre regis?

Ata.

Tharis & Bagatha necem

Vouêre regis? ô Deus! regis necem

Vouisse? quare? criminis modum refer.

Mard.

Hesterna medio sole feruebat dies,

Cùm fessus aestu nemore frondoso latens,

Propter Choaspis nobile sedebam caput:

Hic inter vmbras Tharin, & Bagatham Deos

Iurare testes audij in regis necem.

Ata.

Vah Phoebe! Tanta scelera tam segni videt

Inultus oculo? culpa quae causam dedit?

Mard.

Expulsa Vasthis cui coronam Persiae

Successionis iure deberi putant:

Et rex Macedonum pace sub fictâ nocens

Haec machinatur facinora in regis caput.

Ata.

Exhorret animus vix adhuc credens scelus,

Tardumq́ue dictis praebet assensum tuis,

Et cuncta dubitat. Nemesis haec lenta audijt?

Et lenta vidit? quis dein vllam fidem

Vanas mereri credat oculorum notas?

Tam blanda quando dispari cordis sinu

Frons talia tegit crimina? hoc Tharis potest?

Hoc machinari Tharis? oblitus Deos,

Regiq́ue quam iurauit oblitus fidem.

Periure! parricida! vitiorum omnium

Sentina! sed ne fortè dum necto moras,

Peracta seram scelera vindictam luant,

Vtriusque morte grande praeueniam nefas.

Tu Mardochaee multa pietatis tuae

A rege capies praemia? at cuiquam caue

Aperire crimen antequam princeps sciat,

Et parricidae debitâ morte occidant.

Chorvs.

CIues Olympi, tuq́ue tenebrarum potens

Regina Phoebe, quaeq́ue per vastum aetheri[s]

Natatis aequor sidera, minores poli

Silentis ignes; gratius solito iubar

Praebete mundo, dumq́ue regales petit

Formosa thalamos Esther, & connubij

Ad sacra laetos Persis inuitat Deos,

Multisq́ue faustum precibus hymenaeum inuocat,

Prohibete ne fors inuidae vestros tegant

Vultus tenebrae, néve festiuos suis

Crudelis Auster nubibus turbet choros.

Vos quoque populi, quos vel nimio

Feruidus aestu Phoebus adurit,

Vel quos gelidae circulus Arcti

Longo pigros frigore vincit;

Ferte nouellae munera sponsae,

Et tu talido subdite Cancro,

Qui septemplicis accola Nili,

Nunquam pluuio tangeris Austro,

Solesq́ue videns ire serenos

Nubila brumae tempora nescis:

Et tu Armenij potor Araxis,

Qui perpetui frigoris haeres

Colis Hircani littora ponti,

Ferte nouellae munera sponsae.

Collige baccas nobilis Orme,

Collige mollis thura Sabaee,

Quidquid Arabicis olet in siluis,

Quidquid vitreis quaerit in vndis,

Aut diuitibus seruat in hortis,

India felix; siue cylindros,

Seu qui simili fronte micantes

Referunt glaucum mare berylli,

Siue pyropos, siue smaragdos,

Et si qua suo grata colore

Gemma attentos detinet oculos,

Ferte nouellae munera sponsae.

Tu quoque varijs Lydie Tmole

Foete metallis, vbi Pactoli

Nobile flumen, fulgida primum

Cornua tingens, auro rutilas

Miscet arenas; tu quoque Libane

Nondum capti murus Iudae,

Et florentis cura Sionis,

Vbi perpetuos vernus odores

Plenis Zephyrus faucibus halat:

Ferte nouellae munera sponsae.

Et tu tardo pollice Clotho,

Protrahe longae stamina vitae.

Donec totum promeet orbem,

Gentesq́ue sibi subiuget omnes,

Non superato milite Persa.

Donec multis arida rugis,

Caperet frontem sera senectus,

Et viuendi taedia gignat.

Actvs tertivs.

Scena prima.

Amanus.

ERgóne inultus diutius cogar pati

Viles Apellas? tantus in victis tumor?

Me Persia omnis imperI summum caput

Supplex adorat, vnus hoc Verpus negat,

Flexoq́ue Amanum poplite indignum putat.

Amane pateris? vix pati fastum potest

Quicumque portas ante regales sedet,

Et Mardochaeum lumine obliquo notans

Testatur iram fronte, quam sinu premit.

Imbellis anime! quid pigras trahis moras?

Et verba tantùm pectore exsangui tonas?

Lubet ire contra; tota gens fastum luat.

Vah Mardochaee! quam mihi bilem moues,

Dum transeunti poplitem flexum negas,

Iuda totus sanguine domabit suo:

Nec adhuc domabit, manibus euellam meis

Quidquid superbo pectore inclusum geris:

Moriere Mardochaee! non in te tamen

Vindicta fessa languidum sistet gradum,

Sed totum Iudam tecum in exitium trahes.

Sat sit minarum; tempus ad regem vocat,

Vt ille votis praestet assensum meis,

Caedemq́ue Iudae regio edicto probet.

Quid si recuset facere? nequicquam times

Anime, preces si spernat, oblati tamen

Non spernet auri pretia, morituros emam,

Emptosque Verpos vnicâ perdam die.

Scena secvnda.

Mardochaeus.

O Fulgurantis sancte dominator poli,

Qui dum paterno supplicem foues sinu,

Librata semper fulmina in tumidum geris:

Quis explicare voce mortali queat,

Quae tu potente mira moliris manu?

Bagatham Tharimq́ue sceleris infandi reos

Spectauit altae Persis affixos cruci,

Et illa gentis hostis infelix meae,

Vasthis, superbum iussa submisit caput

Lictoris ensi, scilicet nunquam bene

Successit vlli, quisquis insano nimis

Stimulatus oestro vindicem spreuit Deum,

Contraq́ue superos arma vesanus tulit.

Testatur illud Pharao; qui postquam decem

Perijsse totam vidit AEgyptum plagis,

Post tot suorum funera, ingratam Deo

Vitam profundo clausit immersus vado.

Testatur Amalec, quique non semel iacet

Superatus Ammon, quique pugnaci Deo

Frustrà superbum Syrius opposuit caput.

Quid alia memorem? mille qua surgit dies

Exempla nobis, mille qua fugit dabit.

Sed quis repente pectus inuadit tremor?

Quid anime dubitas? regis in tuto est salus,

Et Edissa felix imperI consors sedet.

Quid ergo? totus animus abiectus iacet,

Dubijsq́ue curis pectus obsessum tenens

Quid sit timendum nescit, & tamen timet.

Talis subinde quando scintillas vomens

Incerta toto flamma discurrit polo

Nauta imminere grande praesagus malum

Pugnare diuos pauidus, & toto aethere

Spargi fugaces siderum flammas putat.

Vidensq́ue tragicos agere delphines choros,

Tristemq́ue coeli faciem, & infidos maris

Tumere fluctus, omen infaustum timet,

Fatiq́ue proprij augur infelix sedet.

At nube fractâ subitus erumpens fragor

Coelum, solumq́ue turbat, & mari incubans

Frustrà rogantem coelites nautam rapit,

Caecisq́ue miseram breuibus illidens ratem,

Fractas per aequor spargit iratum trabes.

O qui silentes mentis affectus regens

Secreta solus cordis humani vides:

Ignosce, si quid crimini debes meo,

Auerte, si quid nunciet caecus timor;

Quis ille clangor buccinae? ô serua tuum

Ihoua populum, funera aut maius aliquid

Praesagit animus qui leui nunquam solet

Causa moueri, parua non sunt quae timor

Tantus minatur: ô Deus! serua Israel,

Et si quid iterum plebis errauit furor,

Nec poenitentum surdus exaudis preces,

Concede vt isto capite totius luam

Delicta populi fratribus lubens meis

Vitam profundam, nil enim mortem moror

Quam fugere nullum posse mortalem scio,

Sed timeo Iudae. buccinam rursum audio,

Quae nescio cui voce ferali nimis,

Praeterq́ue solitum funebri exitium tonat.

At ecce praeco syrma turbarum trahens,

Lecturus aliquod regis edictum venit.

Quid anime? frustra principem iustum times;

Sed heu Amani dirus inimici furor,

Etiam timeri Principem iustum facit.

Scena tertia.

Praeco.

REx Assuerus Persiae tutor Deus

Tam varia regna pace perpetuâ fouens,

Nunquam nocentes viuere impunes sinit.

Hinc cùm fidelis rettulit nobis Aman

Gentem vagari, subditis mistam meis,

Semper rebellem, deditam ignoto Deo,

Quae fida varijs corda subuertens dolis

Populos sequaces armat in regis caput;

Ne sera fortè poena sceleratos premat,

Praecludere omnem crimini volens viam,

Totum Israelem iudico mortis reum.

Huic cum supremo Phoebus in signo vagans,

Mediamq́ue mensis Adar expediens viam,

Recentem ad annum flammeum vertet caput;

Omnes Apellas, quotquot exoriens videt

Cadensq́ue Phoebi lampas, occidi volo,

Et perduellem penitus exscindi luem.

Scena qvarta.

Mardochaeus, Atachus.

Mard.

HOc nunciabat ergo praesagus timor?

Et ille caecus mentis attonitae stupor?

Pateris Ihoua? penitus exscindi tuam

Perimiq́ue gentem? si reos mori velis

Tibiq́ue fusas nullus auscultans preces

Seuerus instes, tarda quid cessat manus?

Cur nos reseruas hostibus sannam tuis?

Iaculare dira fulmina, aut fatum quoque

Super nocentum capita Sodomorum plue.

Sed parce potius foederis memor tui,

Et qui superbos spernis, afflictos iuua.

At si iuuare renuis, ô iuua tamen!

At si iuuare renuis, innocuis pie

Ihoua parce, solus admisi nefas,

Qui pertinacem flectere negaui pedem

Indigno Amano, solus ad necem vocer.

Sed ô supremae mentis humanae arbiter,

Qui censor aequus pectoris mei sedes,

Scis ipse quàm sim nullius noxae reus,

Scis ipse quàm sit animus à culpâ procul.

Egóne tantum numinis cultor tui

Tibi dicatum barbaro inflectam pedem?

Ihoua prohibe, potius aeternae reus

Noctis sedebo: potius hoc tradam caput

In mille mortes, quàm sibi indignus meum

Gaudeat Amanus esse curuatum genu.

Amane sicne perdis insontes? neque

Securus vllam Nemesin à tergo times?

Et imminentem fatuus irrides Deum?

Qui iustus vltor criminum in tuum caput

Olente foetam sulphure arrexit manum.

Ferox Amane! qualis heu olim gemes,

Quando inter animas vmbra damnatas sedens,

Non profuturo noxium lessu scelus

Serò dolebis poenitens, quando Deus

AEquum querelis pectus obstinans tuis,

Adamante multo claudet inferni fores.

Miserande! tunc praesentis occurrens tibi

Imago sceleris, dente vipereo tuos

Depascet artus; sed quid ah fatum mei

Iuuabit hostis? Israel totus perit.

At ecce Atachus obuium mouet pedem.

Atach perimus, Israel totus perit.

Atach.

Quare periret Israel? frustrà times,

Vanoq́ue tantùm somnio illusus tremis.

Mard

Vtinam sit illud somnium, aut vanus timor,

Quod esse verum regis edictum probat.

Atach.

Quae ratio tanto crimini causam daret?

Mard.

Ferox Amanus.

Ata.

Quâ probas istud fide?

Mard.

Quâ tota credit ciuitas.

Ata.

Forsan malè.

Mard.

Ignosce.

Ata.

Amanum tale meditari scelus?

Non credo.

Mard.

Atache gentis inimicum meae

Saet noui Amanum.

Ata.

Gentis inimicum tuae?

Cur igitur? odij fomitem tanti refer.

Mard.

Quia transeunti cultor vnius Dei

Curuare nunquam supplicem volui pedem,

Offensus ideò. Quid mihi siccas premis

Stupefacta fauces lingua, & infandi vetas

Aperire causas criminis? pergam tamen.

Offensus ideò. plura non sinit dolor.

Mandata regis accipe, & totum lege,

Lectumq́ue Edissae crimen & causam refer.

Si fortè regis animus offensi queat

Orantis aliquâ coniugis flecti prece.

Atach.

Timenda narras omnia, at fatum tamen

Sperare melius forma reginae iubet.

Tu Mardochaee numinis tenta manum

Flectere minacem, fortè pacatum suae

Gentis querelas aure non surdâ bibens,

Diras potentis hostis impediet minas.

Chorus Israelitarum.

SIccine potuit durus Amanus,

Tantum in miseros fingere crimen?

Heu nullius conscia culpae,

Gens Abramidum damnata perit,

Et spes falsi grandis Iudae,

Orta ex thalamis principis Esther,

Fluit in rapidos irrita ventos.

Ergóne pateris segnis Ihoua?

Lentaq́ue tenens fulmina dextrâ,

Nulla in sontem stringis Amanum?

Tantaq́ue toleras ausa, tuaeq́ue

Mille tueris funera gentis?

Illáne natio tota peribit?

Quam cùm Pharijs libera vinclis,

Legeret steriles manna per agros,

Coelum dio nectare pauit?

Quae pugnaci vidit Olympo

Cedere toto deuia campo,

Castra fugacis vaga Sennacherib?

Quando domito festiua Sion

Egit laetos hoste triumphos,

Non ingrato carmine praesens

Exercituum numen adorans.

O qui stabili lege gubernas,

Quidquid supero fulget in axe,

Quidquid stygijs horret in vmbris.

Quàm secreto cuncta arbitrio

Humana regis! semel heu fuimus!

Semel Isacides! quando resonas

Inter salices, aut sub patulae

Tegmine fagi, captans virides

Tityrus vmbras inculpatos

Lusit amores; quando vicissim

Imperfectâ voce vetustos

Enarrauit flebilis ignes,

Ex oppositis vallibus Echo;

Quando Sionis laeta biberunt

Iordanicolae carmina Musae.

Quam nunc alio carmine nostra

Plangenda tibi fortuna venit

Condemnatae Nympha Sionis!

Incipe fletus, incipe planctus,

Praeficaq́ue tuas ante inferias

Desperatos incipe lessus.

Solyme! hei Solyme! siccine Solyme

Nimis aduersis obruta fatis,

Nimis horrendis pressa ruinis,

Nulli posthac plangenda iaces.

O qui iustâ feruidus irâ,

Punis stolidi crimina mundi,

Adspice facili mitior oculo

Deserta tuae templa Sionis,

Et Iessaee funera Bethel;

Magnoq́ue tibi foedere nexos

Eripe morti.

Sic tibi gratos mutata canent

Organa plausus; & quando semel

Propter vitreas Iordanis aquas,

Vbi felicis gramina ripae

Multis Zephyri floribus ornant,

Tutâ reduces pace fouebis:

Tunc tua rursus more parentum

Templa frequenti thure colemus,

Tunc tibi nostris debita votis,

Plurima terram victima planget.

Ast interea dum nos Babylon

Istâ miseros compede vincit,

Et vicinae mortis imago,

Passim ante oculos tristis oberrat;

Incipe fletus, incipe planctus,

Condemnatae Nympha Sionis,

Praeficaq́ue tuas ante inferias

Desperatos incipe lessus.

Actvs qvartvs.

Scena prima.

Edissa, Assuerus, Proceres.

Ediss.

RErum beate genitor, & nostri pater

Ihoua populi, cuius ad tutum fugit,

Si quando trepidat Israel totus sinum:

Qui gentis olim fidus eductor tuae,

Insolita rubro iura dixisti freto,

Donec stupentis vortices inter maris,

Electa sicco natio transisset pede:

O qui seuerus criminum vindex sedens

Nos seruitutis ferre commendas iugum,

Miserere tandem: cernis audacem mala

Finxisse Amanum crimina in nostrum caput,

Totumq́ue Iudam morte damnatum vides.

Et adhuc moraris? tam pigrâ fulmen manu

Libras Adonai? scelera tam parui facis?

AEterne Sabaoth summa damnatae Sion

Spes, & leuamen gentis extremum tuae,

Exsurge tandem, vindica plebem tuam.

At ecce regem, timeo conspectum nimis

Subire regis, ô Deus timidam iuua:

Tuaeq́ue causam gentis acturam rege.

Ass.

AEterne Titan, magne Persarum Deus,

Et quotquot vltra caeteros ciues poli

Paruae perennes ducitis stellae choros,

Queis mage propinquas imputans mundo faces,

Horrenda Phoebe spatia tenebrarum regis

Constante nunquam luce.

Edissa cadit.

Quid Princeps times?

Quid Edissa Princeps coniugem times tuum?

Lex si qua dicta est, subditos tantùm ligat,

Supraq́ue regum iussa reginae sedent.

Quid Edissa trepidas?

Ediss.

Frontis augustae vigor,

Et illa vultus sancta maiestas tui

Tremere coegit.

Ass.

Parce delicium meum

Edissa metui, si quid exoptes pete.

Nihil negabo coniugi.

Ediss.

Hoc vnum rogo,

Vt cùm reducet crastinam Phoebus diem

Comitante Amano coniugem inuisas tuam.

Ass.

Edissa fiet, si quid a viro amplius

Vis impetrare voce secura pete.

Amane, te qui noctis vmbrosae chaos

Primus recente deteget Phoebus die,

Hic te paratum sistat.

Am.

Optanti iubes.

Scena secvnda.

Amanus, Maruasinus.

Am.

QVousque segnis patiar? inuisum caput

Vah Mardochaee! túne quem plebem supra,

Supraq́ue proceres regis euexit fauor

Contemnis vnus? túne quem solum suis

Edissa mensis esse participem iubet,

Apella demens, gentis opprobrium tuae,

Luesque spernis? totus in furias abit

Offensus animus. q́uis mihi lentum statim

Adesse mensem iubeat? vt fas sit auidos

Mihi pascere oculos hostis exitio mei.

Quid Phoebe currum repere ignauum iubes?

Et immorari singulis astris sinis

Tardos iugales? cur tuo Cancer furit

Adustus igne? cur tua Leo face

Incensus ardet? Virgo cur gemit tuis

Violata flammis? Phoebe cur nectis moras?

Breuiore longum perage Zodiacum viâ,

Vnoq́ue reliqua transili signa impetu,

Iam debuit Adar esse, vah lenti nimis

In vota superi! sed quid incassum meas

Protraho querelas? nullus exaudit Deus.

Quid ergo? tantas patiar ignauus moras?

Vnaq́ue tanti temporis fastum nece

Exsoluet ille perfidus? non tam pigras

Animus in iras surgit: inuisum scelus

Perijsse iam debuerat, & fastum simul

Vitamq́ue perdidisse. nil vatum minas,

Aut fabulosos siderum aspectus moror,

Laeuosq́ue menses; credulae hoc curent anus

Quies nullus humile pectus exercet vigor,

Nullusq́ue timidis ardet in fibris calor.

Quicumque poterit primus occisum dare

Mihi Mardochaeum, mensis hic felix erit.

Tu Maruasine protinus domum pete,

Et dum me ad aulam retrahit impatiens furor,

Trabem parari praecipe, exosum cui

Cras Mardochaeum propriâ affigam manu.

Scena tertia.

Assuerus, Proceres, Amanus. Leguntur Annales.

Ass.

SAtis est. propinquum nunciat fulgor diem,

Primoq́ue Phoebi lumine rubescens polus,

Victor triumphat triste tenebrarum chaos;

Paruasq́ue flammas siderum, & tacitos deae

Bicornis ignes iubare maiori tegit.

Vocate Amanum seduli.

Mam.

Hic adest Aman.

Ass.

Amane, cui probata iam dudum fides,

Ad summa regni munia aperuit viam,

Quam gratus adstas; quando concilij indiga

Per mille curas ratio dubitantem trahit.

Cum nocte totâ nullus obrepens sopor,

Et nulla pectus solueret fessum quies;

Veteresq́ue fastos Persiae & regum sacros

Legerem labores; incidit nomen viri

Cuius fauore viuo, & incolumis adhuc

Monarcha regni sedeo. tu quali putas

Honore dignum, tam mihi fidum caput?

Am.

Sublimis ille regio incedens equo

Faustâq́ue tinctam purpurâ indutus togam,

Sacram tiaram capite lunata gerat.

Primusq́ue procerum fulgidos equi regens

Frenos euntis, voce clamosâ intonet,

Honoris istas esse praecipui notas

Quies rex fideles prodigus ciues beat.

Ass.

Hoc Mardochaeo protinus factum volo,

Cuius fauore Tharis, ac alter meae

Hostis coronae Bagatha occisi iacent.

Amane propera, regij fuluos equi

Moderare frenos, nequid offendas caue.

Am.

Ah insolentes sortis insane vices!

Quàm lubrica tuum sustinet basis pedem

Infida meretrix! quàm breues scenas agis!

Quas propera tragico fine conclusit dies.

Quantis suaues sentibus tegis rosas,

Quantumq́ue fellis nectari immisces tuo!

Vah quem paratae cernere affixum cruci

Vanus vouebam, cogor infelix modò

Laudare praeco----

Scena qvarta.

Amanus deducens Mardochaeum.

----regij Persae notas

CErnite fauoris, proemium tantùm capit

Probata Tharis crimine in regem fides.

Scena qvinta.

Amanus, Atachus.

Am.

ADeóne laeuos semper in votum deos?

Adeóne durum semper experiar polum?

Hosti nocere nescio, & ne quid meo

Vsquam dolori desit, inuisum caput

Laudare cogor, quiq́ue non vllam improbus

Laudem meretur, nobili praeconio

Celebris, per ora ciuium fertur vagus.

Vah miser Amane! taliter punis tuum

Imbellis hostem? taliter poenam luit

Tumidus cinaedus in tuum natus probrum?

O non tacendam nominis labem tui!

Laudare Apellam Macedo? contestor deos,

Qui nimis iniqua fata dispensant manu.

Laudare Apellam Macedo? praestiterat priùs

Vitam exuisse. vilis ah anime nimis!

Cur non peristi gloriae comes tuae?

Dum tibi licebat integra fama mori ?

Posthac silebis turpis opprobrij reus,

Longamq́ue de te fabulam plebi dabis.

Et quisquam Amanum Persa iam supplex colat?

Qui pertinacis ausa Iudaei impia,

Tantoq́ue fastu turgidum pectus notans,

Torpere meritam cernit in poenam manus,

Et solum inanes audit irati minas.

Succumbe vilis anime: quid magnos adhuc

Meditaris ausus? quidquid inuito polo

Conaris audax, durus irridet Deus;

Qui cuncta gremio fata secreto tegens,

Et tetricus omnis arbiter voti sedens,

Pauca intuetur, plura quae audiri putas

Abire surdos irrita in ventos sinit.

Amane, sed quid? quando sic fatum iubet,

Tuaeq́ue dirus praesidens vitae Deus,

Submitte curto vile Iudaeo caput,

Et insolentis varia fortunae incipe

Iura experiri. nunquid hic Atach venit?

Ata.

Amane rex & tempus ad mensam vocat.

Ama.

Atache veniò. iam tuos anime preme

Generose luctus, tempus ad mensam vocat.

Chorvs.

O Quàm caeco leuis arbitrio

Fortuna hominum fata gubernat!

Non tam instabili lege, proteruus

Spargit Lybicas Auster arenas:

Non tam dubio voluitur aestu

Vagus Euripus, quamuis septem

Vicibus refluas hauriat vndas;

Impeteq́ue sui singula fluctus,

Trahat inuitis obuia ventis.

Non tam varias obliquis aquas

Maeander agit, licet ad fontem

Saepè reuerti simulet centum

Flexibus errans, & sua dubius

Cornua torquens, nunquam certâ

Lege feratur. quidquid in altum

Fortuna vehit, mille exponit

Improba ventis, & miserorum

Tegmina regum non nisi tragico

Murice tingit, pallasque ducum

Lauat infausto semper in ostro;

Et formoso, sed sanguineo

Vestit curas mille colore.

Felix nimium qui fortunae

Impete maior, nun turbatos

Trahit attonito pectore somnos;

Non curarum pascit Erinnes,

Quae nobilium sola frequentant

Tecta, nec humiles nouêre casas.

Sed vel violis, laetisq́ue rosis

Caetera veris dona maritans,

Nectit Nymphis textile sertum

Vel dum calidus Sirius ardet,

Phoebusq́ue graues duplicat ignes,

Aut pampineâ vitis in vmbra,

Aut in opacae margine ripae

Cantat patrijs carmina Musis:

Ridensq́ue fori iurgia, & aegro

Semper pauidos pectore reges,

Ignota alijs gaudia carpit.

Et dum gelidae tempore bruma

Spoliata gemit frondibus arbor,

Vernisque caret floribus hortus,

Non ignanum torpet ad ignem,

Non in tepido segnia ducit

Otia lecto: sed vel timidis

Subdola tendit retia damis;

Vel setigeri lustrum quaerit

Venator apri, sequiturq́ue notas

Quas dum praedam fortè vehebat,

In niue pur â bellua scriptas

Imprudenti pede relliquit.

Felix iterum, qui plebeae

Mollia sentit commoda vitae,

Qui nec regum pallidus ostro,

Nec delicijs inuidet gulae.

Quem non auri violenta fames,

Aut priuatum publica cura,

Vetat impauidos ducere somnos:

Sed sorte suâ contentus, agit

Aureae placidae tempora vitae.

Actvs qvintvs.

Assuerus, Edissa, Amanus, Atachus.

Ass.

EDissa coniux imperI consors mei

Si quid rogatum coniugem velis tuum,

Audacter effer; seu Palestinam tibi,

Vagosq́ue Parthos, aut magis vagos Scythas,

Seu potius optes vberem AEgypti plagam,

Dabo petenti. vis vt Euphrates tuo,

Aut tumidus Adris subdat imperio caput?

Adijciam Hydaspen, siue cunctorum magis

Diuidere mecum iura regnorum velis,

Nec hoc recuso, si quid exoptes, pete.

Ediss.

Magnanime Princeps, vester incassum fauor

Immensa petere regna damnatam iubet;

Aliud rogandum est, sceptra meditari vetat

Qui iustus aegrum pectus obsedit timor

Fati imminentis, per tuae sacrum rogo

Diadema frontis, & polo gratum caput,

Miserere gentis aequior iudex meae

Quam mecum iniquus hostis extinctam cupit.

Adeóne vilis natio Iudaei sumus,

Quod innocentes poena tam grandis manet,

Quae vix nocentes lenta post crimen premit?

O si vel aere venditi, aut licitum foret

Mutare turpem rursus exilio necem,

Et saeua tantam iura mandarent fugam,

Aliquemque sinerent esse victuris locum:

Aut vbi sub Arcto noctis immensae rei

Vix Solis ignes tempore exiguo vident;

Qua veris expers frigore aeterno pigrum

Caput Maeotis languido fluctu trahens,

Semper rigentem Caucasi rupem alluit:

Aut vbi renato penitus ardescens die

Inhospitali terra sub Cancro gemit,

Qua primus oritur Nilus, & tenuis adhuc,

Suoq́ue paene nomine indignus fluit.

Pateremur ista taciti, & insontes licet,

Non prodituro fata premeremus sinu.

Non patitur illud hostis, & vitam quoque

Crudelis vrget; parce qui solus potes

Prohibere, tantum nequis admittat scelus.

Ass.

Quis talia audax crimina temerario

Molitur ausu! purpuram testor meam,

Iustosq́ue scelerum vindices testor deos,

Peribit ille.

Ediss.

Gentis inimicus meae

Amanus est, qui plebis innocuae necem

Iurauit, ipse criminis multi reus.

Ass.

Amanus ista?

Ediss.

Crede.

Ass.

Vix tardus potest

Animus, Amanus tale meditetur scelus?

Ediss.

Certum est.

Ass.

Amanus tale meditetur scelus?

Exit Assuerus.

Am.

Miserere Edissa, supplicem flecto pedem.

Miserere Princeps, fronte quid toruâ abnuis?

Et aduolut[u]m genibus expellis tuis?

Miserere Princeps.

Ediss.

Vtar exemplo tuo.

Am.

Peccasse fateor.

Ediss.

Sic in auctorem suum

Meditata redeunt crimina, & segnis quidem,

Sed aequa Nemesis opprimi insontes vetat.

Am.

Peccasse fateor.

Ediss.

Poena comitetur scelus.

Am.

Miserere Edissa.

Ediss.

Seruus Edissam inuocas.

Am.

Miserere Princeps.

Ediss.

Principem agnoscis? dabo.

Am.

Edissa Phoebum testor & Deum tuae

Gentis patronum.

Ediss.

Fabulam surdae canis.

Am.

Ad ista stratus genua; quid manum abijcis?

Orare saltem liceat.

Ediss.

Oratum est satis.

Am.

Edissa.

Ediss.

Frustrà.

Am.

Testor aeternos deos.

Ediss.

Nihil obtinebis.

Am.

Testor aeternos deos.

Ediss.

Nil agis.

Am.

Edissa, supplicem exaudi tuum:

Miserere Edissa.

Redit Assuerus.

Ass.

Furcifer [...]iam meam

Opprimere tentat coniugem? testor deos.

Ata.

Magnanime Princeps siste generosum impatum,

Et pauca serui verba.

Ass.

Non audio; quid est?

Ata.

In aede longam vidimus Amani crucem,

Quam Mardochaeo iusserat.

Ass.

Statim occidat,

Et quam pararat alteri necem luat.

Edissa viue, cur adhuc pallent genae?

Tumidumq́ue pectus degener metus occupat?

Nihil est timendum.

Ediss.

Magne Persarum parens,

Miserere gentis traditae, & Amani impia

Meliore lege iussa reuocari iube.

Ass.

Reuoco. quid vltra est?

Ediss.

Patris vt frater, mei

Qui mihi parentis altor impleuit vices,

Habitare Mardochaeus occisi queat

AEdes Amani.

Ass.

Quidquid infelix Aman

Possedit olim, credat id totum tibi;

Et Mardochaeum supplici posthac genu

Regni secundum Persa veneretur caput.

Epilogvs.

SIc in superbos vindicem tandem manum

Furiosa stringit Nemesis, & segnis quidem,

Sed aequa, scelerum testis ac vltrix sedet.

Tu qui superbis, cerne quàm fragili loco

Fortuna tumidos stare lapsuros iubet,

Meliusq́ue tanto doctus exemplo sape.

P. Iacobi Zevecotii Elegiarvm liber primvs.

Reverendo et docto patri Iacobo Zevecotio magistro svo

CArminibus quondam celebrans sua nomina Naso

Impleuit titulis solis vtrumque locum;

Sic dum perpetuae tradis tua carmina famae,

Nominis eueniet nulla ruina tui.

Guilielmus Stainier in Coll.

D.P.A. Brux. Poëta.

Nobilissimo amplissimoqve Domino Ioanni Woverio regiae maiestatis Consiliario, & Aerarij Belgici Praefecto.

BEnè admodum à maioribus olim introductum est, Nobilissime Domine, & communi paene scriptorum omnium consensu approbatum, vt si quid in publicum producere desiderent, sine viri alicuius praeclari patrocinio nullatenus id praesumant. Quam enim hodie difficilia sint & varia hominum iudicia, nemo est qui ignorat; dum ab aemulis, etiam doctissimorum lucubrationes turpiter saepè lacerantur, à Bauiis & ineptis dum captum eorum transscendunt immeritò vituperantur. Haec ratio est, quod Elegias meas & vernantis animi exercitia amplissimo Tuo Nomini inscribam, vt si fortè studia mea laudari non possint, Tuo saltem munere non penitus damnentur. Non enim dubito quin id pluribus gratum futurum sit, quod ab eo senserint approbari: cuius ingenio & doctrinâ nihil Belgium habet sublimius, nihil candidius: quem Rex amat, viri Principes honorant, omnes suspiciunt. Musam igitur meam tuere, Conuentum nostrum amare perge, & me seruum Tuum esse permitte. Raptim ex nostro Colleg. 13. Kal. Iun. 1623.

Nob. ma D.V. seruus in Christo

F. Iacobus Zeuecotius Aug.

Elegia prima.

Ad patrem. Pro ingressu Religionis.

TEr canis aestiuos duplicauit feruidus aestus,

Terq́ue morâ strinxit sol breuiore dies;

Dum licet inuitus fallax tibi seruio munde,

Et patior fastus taedia mille tui.

Dum mihi Pegasidum dulcissima castra sororum,

Cum placitâ prohibet religione pater.

Et modo tam teneris non sat rationis in annis,

Et modò me votis non putat esse parem.

Interea madidos nequicquam semper ocellos,

Interea tumidas mî sinit esse genas.

Heu quoties pater ô, pater ô dulcissime dixi,

Quid mea suspendis tam pia vota pater?

Me vocat eoo dum surgit ab aequore Titan,

Me vocat occiduo dum fugit igne, Deus.

Quin etiam placidas prohibent mihi currere noctes,

Et pariunt varios somnia moesta metus.

Quin etiam dum stellifero nox vecta iugali,

Percurrit taciti caeca theatra poli;

Dum reliqui faciles exhalant pectore somnos

Occurrunt oculis omina multa meis.

Iam videor procul aethereis miser exul ab oris,

In loca coelitibus non adeunda trahi.

Iam videor stygium cogi damnatus ad orcum,

Et mala criminibus debita ferre meis.

Nunc timeo Manes, & te pars magna timoris

O Dea quae tenebris es reuerenda tuis.

Nunc timeo Lamias caecae ludibria noctis,

Quaeq́ue solent pauidi dira timere rei.

Empusas, Lemuresq́ue, & tristi schemate Laruas;

Missaq́ue de stygio plurima monstra foro.

Tu pater interea nec spectra, nec omina curas,

Et surdâ miseras despicis aure preces.

Scilicet vt Domini quem tu iuga lenia Christi

Ferre vetas, mundi non toleranda ferat.

Scilicet vt fatuis tradam mea pectora curis,

Et malè tranquillis. otia rebus agam.

Vt Venus infami cingat mihi tempora myrto,

Vt puer, & caecus me moderetur amor.

Vt vehat insomnes perdenti Cynthia noctes

Ad Dominae surdas mollia verba fores.

Vt post praecipitis pellacia tempora vitae

Manibus eueniat Styx habitanda meis.

O superi prohibete pij! méne vna voluptas?

Méne premat tantis tam breuis vna malis?

Méne pater, dilecte pater me damnet Auerno,

Tradat & aeternis vna libido rogis?

Nullus vbi laetâ radiet mihi lampade Phoebus,

Nulla sub illuni sidera nocte micent?

Planctus vbi & lentae posuere cubilia curae,

Quaeq́ue premit miseros mors sine morte reos?

Toruus vbi tristem residet Radamanthus ad vrnam,

Dictat & in mediâ ferrea iura styge?

Crede pater, mundi non sunt mihi gaudia tanti,

Crede pater, mundi nil modo mundus habet.

Praestat vt aeterno semel adscribamur Olympo

Plurima naturae non satis aequa pati.

Cernis vt aequoreis credens sua carbasa ventis,

Nauita barbaricas trans mare quaerat opes:

Non labor hunc reuocat, non mille pericula ponti

Vt vehat ad patrios dulcia lucra focos.

Me quoque difficiles pelagi iuuat ire per vndas;

Munde vale, coeli regia portus erit.

Cernis vt in nitidâ decertaturus arenâ

Omnia reyciat non valitura pugil:

Non trepidat pugnos, non duri verbera caestus,

Fronde tegat flauas vt pereunte comas.

Me quoque pro patrio delectant praelia coelo.

Cede pater, Christo sub duce miles ero.

Elegia II.

In Ambitiosum. Bene qui latuit bene vixit.

STulte quid audaces prodest attollere cristas?

Quídve relapsuro tendis ad alta pede?

Quid dabit ambitio? quid inanis gloria mundi,

Inijciet rapidas dum tibi Parca manus?

Nónne vides tragico vestiri murice reges.

Et semper miseros cuncta timere duces?

Nónne vides magnis vastari magna ruinis,

Turris vt obliquo fulmine tacta cadat?

Quò fugit tumidi fallax opulentia Croesi?

Aut vbi sunt tituli Roma vetusta tui?

Quò fugit magni miranda potentia Cyri?

Aut vbi sunt animi Graecia prisca tui?

Scilicet haec periere, suisq́ue inclusa sepulchris,

Nil reliquum praeter nomen inane tenent.

Quidquid ab omniparâ vitam tellure recepit,

Quidquid & alta suo Luna sub orbe videt;

Ferrea mortales dispensans Atropos annos,

Subiectum voluit legibus esse suis.

Siue quis antiquos numeret longo ordine patres,

Et iactet generis fortia gesta sui;

Siue quis immensos auri corradat aceruos,

Ieiunoq́ue suas lumine spectet opes:

Non poterit mortis sese subducere telis,

Tendere vel vitae fata statuta suae.

Nil leuis hasta tibi, nil strictus proderit ensis,

Arceri nullo Parca timore potest.

Nil tibi diuitiae, nil fuluum proderit aurum,

Pauper ad infernos cogeris ire lacus.

Illic dum stygio medicata papauera rore

Lethaeoq́ue bibes pocula plena vado:

Adscribet rigidus te mutis Aeacus vmbris,

Et Nemesis titulos detrahet aequa tuos.

Tunc qui debilibus iam tentas ardua pennis,

Spretus, & haud vllo nomine clarus eris.

Viue igitur dum fata sinunt, & disce latere;

Viuere nam nescit qui latuisse nequit.

Elegia III.

Ad Redemptorem nostrum Iesum Christum in praesepi frigentem.

ERgóne quem veteres olim cecinere parentes,

Venisti populo Christe petite tuo?

Venisti tumidum debellaturus auernum,

Vecturus lacerae clara trophaea stygis?

Téne tamen patrio decuit descendere coelo,

Claudere mortali numina magna cute;

Dum riget, & saeuis pugnat malus imbribus annus,

Tectaq́ue brumali sub niue terra latet?

Dum glacies gelida constringit compede fontes,

Iordanisque suas continet aeger aquas?

Ah modo quae vernos spatiatur flora per hortos,

Spargat odoratas per tua tecta rosas,

Ah asini vaccaeq́ue suauis anhelitus, ista

Non sinat indigno frigore membra premi.

Néve tibi duri crudelia flamina Cori,

Néve suo noceat ferrea bruma gelu:

Parcere versa suo discat natura parenti,

Saeuiat in reliquos, sed tibi parcat hyems,

Quid loquor infelix? quid inania vota frequento?

Nulla mouent surdos mollia verba Notos.

Tam sacra crudeli quatiuntur frigore membra,

Et nescit teneris parcere bruma genis.

Frigidus hinc gelida Boreas insanit ab Arcto,

Hinc pluit algentes humidus Auster aquas.

Parcite vos saltem, vos saltem parcite venti,

Parcite tam roseas dedecorare genas.

Tu quoque bruma meum caue frigore laedere Christum;

Si non vis homini parcere, parce Deo.

Si pueri lacrymis, si non moueare parentis,

Parce Deo, Dominum si vereare tuum.

Quid loquor infelix? non te mala frigora brumae,

Non laedunt rigidi flamina dura Noti:

Sed te Christe meae deformia crimina vitae,

Et laedunt animi turpia facta mei.

Illa tibi teneras vrunt rigidissima plantas,

Illa iubent duplex vt tibi currat hyems.

Quaeq́ue semel duris terebrabunt brachia clauis,

Iam retinent rigido brachia stricta gelu.

Túne tamen nostris quae sunt mala debita culpis,

Túne luas populi crimina faeda tui?

Túne crucis quondam pro me subiture dolores,

Dum venient annis ter duo lustra tuis;

Vix puer, hibernas pro me patiare pruinas,

Vstus inhumano membra tenella gelu?

Non patiar pia bruma meum iam desine Christum

Laedere, pro Christo sint mea membra meo.

Hinc poteris glacie lasciuam pellere Cyprin,

Atraq́ue criminibus corda lauare niue.

Non eget ah glacie Veneris non vstus amore,

Non eget albenti candidus ille niue.

Quid faciam? tua qui constringunt frigore membra,

Hi mea diripiunt irrita vota Noti.

Téne tamen dilecte puer, te frigora laedant,

Me foueant calido tecta paterna foco?

Me potius dilecte puer, me frigora laedant,

Te foueant calido regia tecta foco.

Quaeq́ue tibi primo Genitor promisit ab aeuo,

Incipe regali flectere sceptra manu.

Elegia IV.

In Peccatorem.

IMpie quò properas? cur te malesuada voluptas

Immemorem Domini praecipit esse tui?

Quid tibi cum siliquis? cur prono cernuus ore

In nimis abiectam lumina figis humum?

Adspice quàm variâ pingatur imagine coelum;

Exhibet hoc oculis nobile schema tuis.

Hinc vagus eois Titan procedit ab vndis,

Lucifero pulchrum dum vehit axe diem:

Donec ad Hesperium pertingens vsque cubile,

Occiduo fessos gurgite mergit equos.

Illinc nocturnas prohibens horrere tenebras,

Non vnquam stabili Cynthia fronte micat:

Et modò dimidia, modò pleno lumine fulgens,

Supplet fraternas officiosa vices.

Inde nitent Hyades, ferroq́ue armatus Orion,

Non procul à stellis Taure corusce tuis.

Inde canis duplicat solares Sirius aestus,

Et calido siccos sidere torret agros.

Hîc Auriga duos manibus qui sustinet haedos,

Abluit auratas lacte micante comas.

Hic in Zodiaco bis sex mirare figuras

Quae mandant Domini te meminisse tui.

Sperne igitur tragico claudendos fine triumphos,

Quaeque nimis diro pocula felle madent.

Sic postquam meritò te mors inscripsit Olympo,

Stabis in astrifero tu quoque stella polo.

Elegia V.

Diua Virgo quaerit puerum Iesum Hierosolymis amissum.

QVò trahor infelix? quae te dulcissime fili

Eripuit manibus inscia culpa meis?

Ite meae lacrymae, fugitiuum quaerite Iesvm,

Quaerite praesidium pectoris omne mei.

Quaerite & inuentum matri cito reddite Natum,

Hoc sine si cogar viuere, malo mori.

Quò tamen aegra ferar? num fortè per inuia solus

Erras soliuagis praeda relicta feris?

Num fortè ignotos per Iudae deuius agros

Inculti repetis tesqua remota Phari?

Aut mage secreto praeruptae rupis in antro

Te tegit obscuro silua profunda specu?

Aut mage vesani mores exosus Iudae

Viuere in externa vis peregrinus humo?

Quis scit an empyreo radiant quae sidera coelo,

Inuida te matri surripuere tuae?

Quidquid id est, timeo, tua nec cunabula frustrà

Praeluxisse nouâ sidera luce ferunt.

Forsitan hesternae docuere hoc somnia noctis,

Somnia quae curae causa fuêre meae.

Lugebam memini, lugentis clausit ocellos,

Siue sopor fuerit nescio, siue stupor.

Protinus obstupui cùm te radiare coruscum

Vidit in augusto mens pauefacta throno:

Et passim attonitas te cirumcingere stellas,

Multaq́ue dimissis sidera stare comis.

O fili! ô timeo! caecoq́ue impulsa pauore

Mens studet in curas ingeniosa suas;

Et dum sollicitis vaga permeat omnia votis,

Mille sibi varios fingit iniqua metus.

Quaeq́ue mihi prohibet tranquillas currere noctes,

Illa vetat faciles serpere cura dies.

Ergo redi, vel si nunquam rediturus abisti

Exilio sociam me tamen adde tuo.

Siue lubet primis ardentes ignibus Indos

Regnaq́ue gemmiferis visere lota vadis;

Siue magis toto diuisos orbe Britannos,

Ruraq́ue vicino frigidiora polo.

Ibo per assiduis exustos solibus agros,

Languet vbi nimio tosta calore Ceres.

Ibo per aeterno damnatos frigore campos,

Squallet vbi placidi nescia veris humus.

Non poterit glacies, non me retinere pruina,

Nulla puellares sistet arena pedes.

Non rigidas cautes, non deuia tesqua timebo,

Nulla feret lentos horrida silua metus.

Triste nihil patiar, cùm te mea vita tenebo;

Siue iubes tecum viuere, siue mori.

Elegia VI.

D. Maria Magdalena deplorat Christum ad passionem euntem.

QVis malus attonitas tetigit mihi nuncius aures?

Quis misero tristes perpluit imbre sinus?

Túne fugis saeuo claudendus carcere Iesv,

Et procul à nobis non rediturus abis?

Nec dabitur posthac lacrymis detergere plantas,

Nec dabitur roseas posse videre genas?

Illaq́ue faedifrago fuerat quae debita mundo,

Saeuiet in Dominum mors truculenta suum.

Quaeq́ue semel pulchris rutilabant aemula stellis

Comprimet aeternus lumina fracta sopor.

Et tua funereo pallebunt labra colore,

Quae toties labris pressa fuere meis?

Cur tamen ipse fugis? cur te tua Magdala perdet

Christe salus animae praesidiumq́ue meae?

Téne ego? te perdam? te dilectissime Iesv

Sors oculis poterit vlla negare meis?

Non poterit. quaecumque tibi fortuna minatur

Atra licet, fatis imminet illa meis.

Non tibi decretae dissuadeo funera mortis,

Iuncta trahas fatis si mea fata tuis.

Non ego carnifices, non formidabo gehennas,

Quaeq́ue solet trepidus cuncta timere pauor.

Siqua meus tormenta ferat crudelia Christus,

Magdala cum Domino diuidet illa suo.

Siue meus gelidis claudatur anhelitus vndis,

Feruidus in medio frigore viuet amor:

Scilicet incendit sinceros aestus amantes,

Algida non sentit frigora quisquis amat.

Siue mihi tortor flammamq́ue minetur & ignem,

Ridebit medio laetus in igne dolor.

Scilicet hoc ipso flagrant mihi pectore flammae,

Flamma amor est, flammam non timet omnis amans.

Seu magis extremos exul mittaris ad Indos,

Sol vbi vicinis littora torret equis:

Exilij comes ibo tui per inhospita saxa,

Quaeq́ue scatent multo deuia tesqua metu.

Vna tibiq́ue mihiq́ue domum dabit extera tellus;

Vna meos oculos claudet, & vna tuos.

Seu magis infami pendebis in arbore Christe,

De cruce te memini multa solere loqui;

Me quoque me simili suspendat in arbore tortor.

Sitq́ue tuae propius crux mea iuncta cruci.

Hinc tua deplangam lacerantes tempora spinas,

Virgarumq́ue feris liuida terga notis.

Hinc ego dum gelido cernam tua funera vultu,

Luminaq́ue in media fessa natare nece;

Te lugebo truci morientem in stipite Christe,

Me gaudebo pari posse perire modo.

Elegia VII.

D. Maria Magdalena mortuum Christum deplorat.

ET semel aestiuo viduatur terra colore,

Et semel amissis plorat egena rosis.

Quaeq́ue prius vernas solet exaudire volucres,

Silua gemit veteres despoliata comas.

Illaq́ue tam varijs ornata monilibus herba,

Languet inhumani flamine tacta Noti.

Tu fueras ver Christe meum, tu vera voluptas,

Tu decus, ac animae gloria sola meae.

Quae mihi te rapuit. rapuit simul inuida Parca

Omnia quae poterant cor recreare meum.

Non modò muscosi dulces Iordanis ad vndas

Me iuuat è nitidis texere serta rosis.

Ah nimis effuso concretae sanguine squalent,

Queis soleo flauis texere serta comis.

Non modò cum tanto mihi quae placuêre magistro,

Arrident animo castra paterna meo.

Castra valete, meum vel rursum reddite Christum,

Hoc sine nec regum tecta superba placent.

Tu quoque quae nostros cingis vicina penates,

Dum Christum non scis reddere, silua vale.

Non me tu posthac blanda genialis in vmbrâ,

Defensam nimio solis ab igne teges.

Non volucrum lepido mulcebis vt ante susurro,

Dum feruens calidis Sirius ibit equis.

Crux vmbram mihi sola dabit, crux sola quietem;

Non facit ad votum mollior vmbra meum.

Non volo praeteriti posthac memor esse fauoris,

Acta est laetitiae scena suprema meae.

Non volo delicias animo reuocare vetustas,

Cum meus ad lacrymas mortuus vrget amor.

Christe iubes lacrymas? lacrymas tibi Christe profundo:

O semel has vtinam Christe videre queas!

Quid voueo infelix? mors quae tibi clausit ocellos

Illa vetat lacrymas posse videre meas.

O vtinam mors aequa meos quoque claudat ocellos

Ne videam Domini vulnera cruda mei!

Magdala quò raperis? potius non claudat ocellos,

Vt plangam Domini vulnera cruda mei.

Vt te Christe tuum lacrymans sequar vsque sepulchrum

Deploremq́ue tuam praefica moesta necem.

Hic mihi noster amor magalia parua locabit,

Vt viuat Domino Magdala iuncta suo.

Heu quotiës tunc Christe tuum lustrabo cadauer,

Et socium tristis se mihi iunget amor.

Heu quoties duri crudelia saxa sepulchri

Luna videns lacrymis humida facta meis:

Sinceri nimios animi testabitur ignes.

Dum flentem lassis transgredietur equis.

Interea tu Christe meas patiere querelas,

Non audituros inter abire Notos.

Interea tu Christe meos patieris ocellos

Non profecturae fundere flumen aquae.

Donec fatidicam Lachesis mihi neuerit horam,

Iunxerit & membris haec mea mebra tuis.

O me felicem, si post mea funera rupes

Cum Domino famulam contegat vna suam!

Tunc amor inscribet nostro monumenta sepulchro,

Non extinguendis carmina pauca notis.

Hîc iacet infami qui fixus in arbore, summum

Sanguine placauit Hostia vera Patrem.

Cui dum fata sui gemit immatura Magistri,

Iuncta iacet lacrymis Magdala mersa suis.

Elegia VIII.

Adspiratio hominis aegroti ad coelestem Patrem.

ERgóne mors aegros tandem mihi claudet ocellos,

Finiet & vitae tempora fixa meae?

Ergóne te tandem, tandem te Christe videbo.

Vlla nec à vultu diuidet hora tuo?

Perge febris fluidum mihi perge perurere corpus,

Aridaq́ue ardenti guttura punge siti.

Perge meum gelidam protrudere corpus ad vrnam,

Luminaq́ue optatâ comprime lassa manu.

Quid mihi defessos vitalis anhelitus artus,

Quid nimis ingrato corda vigore regis?

Non ego longaeuos opto mihi degener annos,

Aut fluat in longos vt mea vita dies.

Non volo perpetuae nutriri rore iuuentae,

Aut mundi leuibus me satiare jocis.

Scilicet exilij non sunt mihi pondera tanti,

Quaeq́ue semel colui gaudia vana puer.

Scilicet infaustis fugiens Babylonis ab vndis,

Spiritus ad patrias fessus anhelat aquas,

O patria! ô veris felicia regna triumphis!

O patria! ô votis saepè petita meis!

Quis mihi fatales iubeat properare sorores,

Quae mea tam lento pollice fila trahunt?

Quis me sideream Superum deducat ad aulam,

Ereptum furijs naufrage munde tuis?

O vbi perpetuis pinguntur floribus horti,

Ridet & aeternis ver geniale comis:

Quas neque tempus edax, nec iniquae frigora brumae.

Nec periment rigidi flamina dura Noti.

O vbi nec puras caenum radiare plateas,

Nec prohibet sanos viuere dira lues.

Non ibi damnatum morbus qui deuorat orbem,

Non fixit rigidos mors truculenta lares.

Pestifera saeuam non halat fauce mephitim

Aut lacus, aut olido plena cloaca luto.

Aestifer hic nullos incendit Sirius agros,

Non grauis Autumnus, non mala saeuit hyems.

Quis numeret pictas natiuo murice gemmas?

Quis numeret dotes terra beata tuas?

Hinc adamas pingit virides argenteus herbas,

Et nitet in medijs plurima bacca vijs.

Illinc nectareos rosa nobilis halat odores,

Liliaq́ue intactâ candidiora niue.

Hîc violae in folijs pretiosum fulgurit aurum,

Narcissusq́ue suas diuidit igne comas.

Hic interfuso sua munera corrigit ostro,

Aeternumq́ue leuat flora venusta caput.

Quid referam viridi radiantes fronte smaragdos?

Et cyanos glauco qui magis ore placent?

Quid referam nitido rutilantes sidere vultus

Siue tuos Iaspi, siue pyrope tuos?

Nil in odoratis vsquam quod displicet hortis,

Nil ibi non oculi quo satiantur habent.

Seu videam sardis, seu lilia mixta cylindris,

Illa trahunt animum, nec minus illa meum.

Perge febris, fluidum mihi perge perurere corpus,

Aridaq́ue ardenti guttura punge siti.

Et tu Parca meos tandem miserata labores,

Scinde precor fatis debita fila meis.

Elegia IX.

Ad D. Mariam Virginem.

VIrgo potens genitrixq́ue tui veneranda Parentis

Quam sibi praepositam cuncta creata colunt.

Arida quae propter nemorosi tesqua Sichemi

Dispensas miseris caelica dona viris.

Quam tibi Pieriam defessus consecro laurum

Suppositam pedibus diua tuere tuis.

Néve meos Momus mordaci dente labores

Rodat, & infami Zoilus vngue petat:

Néve meis tristes inducat forte lituras

Carminibus Critici frons inamoena senis:

Aut tineas pascant, aut seruitura premantur

Scripta puerperio muscule parue tuo;

Tu patrona tuum vindexq́ue tuere Poëtam,

Ausaq́ue virgineo protege nostra sinu.

Parua quidem fateor, nullamq́ue merentia famam

Fudimus haud vno metra coacta stylo:

Non mea sublimi satis est animata cothurno

Scena, satis teneris non elegia modis.

Fortè quidem celebri potuissem cingere myrto

Tempora, nec summis cedere multa viris;

Si malè laudando cecinissem carmine Cyprin,

Materiesq́ue mihi sola fuisset amor.

Si pueri stultos doluissem flebilis ignes,

Lenaq́ue vel meretrix si mea Musa foret.

Sed volui castus potius, quàm doctus haberi,

Et minus egregius, quàm minus esse pius.

Me superent turpes Paphiae meretricis alumni,

Cedo libens, victum nec tamen esse pudet.

Tu Virgo mihi testis eris, me mittere malle

Omnia in arsurum carmina scripta rogum.

Quàm semel infami commutem Daphnida myrto,

Ingeniumq́ue regat vlla puella meum.

Scilicet eximio si non datur esse Poëtae

Ni canat obscaenâ turpia facta chely;

Submittam mea vela libens, non curo mereri

Daphnida, per solum si sit emenda nefas.

At tu virgo tuum si me sinis esse Poëtam,

Siqua meos cursus, & mea vela regis;

Fama meo iubeas vt non sit iniqua labori,

Inuidiaq́ue veta me dominante premi.

Fundere nam sine te quicumque perennia sperat

Metra, nimis proprio caecus amore furit.

Nempe tuum supplex veneratur fama tribunal,

Quos spernis, spernit; quos colis, illa colit.

Haec quoque quae canimus nulli placitura peribunt,

Subtrahis auxilium si mea vita tuum.

Tu mihi virgo parens viresque animumq́ue ministras,

Solarigas Clarijs tu mihi labra vadis.

Te sine nec Phoebus, nec inania nomina Musae,

Nec genium poterat Ascra mouere meum.

Tu Phoebus, tu Musa mihi, Pindusq́ue fuisti;

Vbera Pegaseum nam tua nectar habent.

Illa semel sacrum puero fudere liquorem,

Cum tenero peterem castra diserta pede.

Illa meas poterunt defendere sola camoenas,

Illa mihi famam post mea fata dare.

Liuor abi, tecumq́ue tuas simul auehe nugas,

Virginis intactae numine tutus ero.

Elegiarvm liber secvndvs.

Reverendo et docto patri Iacobo Zevecotio magistro svo

VIderat attonitus nuper tua carmina Phoebus,

Et dixit laeto talia verba sono:

Ouidio frustrà iam victus Sulmo superbit,

Maiorem Ouidio Belgica terra tulit.

Petrus de Wals in Coll.

D.P.A. Brux. Poëta.

Nobilissimo amplissimoqve Domino Ioanni Kesseler eqviti avrato, regiae Maiestatis Consiliario, & Aerarij Belgici Praefecto, &c.

INgeniosè olim, Vir Nobilissime, Poêtas hederâ coronauit antiquitas; nam vt illa nisi arbore fortè aut pariete sustẽtetur corruit, ita Poëtarum studia si à viris praeclaris non foueantur, penitus euanescunt. Ab eo enim tempore quo diua Moneta inter Deas relata est, nullius vnquam tam sublime fuit ingenium, tam beatus stylus, tam felix conditio, vt sine illustrium fauore in pretio fuerit: si exempla adferre luberet, omnis mihi aetas suggereret, sed tacebo. Vnum doleo, seculum hoc aliàs felicissimum tam raros Maecenates ferre, vt praeclarissima etiam ingenia à scribendo deterreantur. Candidè fateor, nunquam ego me Poêsi applicassem, nisi exercitij mei ratio postulasset; huic dum obsequor, patrocinium Tuum imploro, & meam, si quam meruerim, hederam fauore Tuo sustentari desidero. Facies spero & diu patriae mihiq́ue viues incolumis. Ita voueo, Bruxellis in nostro Collegio 14. Kal. Iun. 1623.

Amplissimae Dominat. Vestrae seruus & cliens

F. Iacobus Zeuecotius Aug.

Elegia prima.

Ad Reuerend. Dominum Aegidium Bauterum D. Michaelis in vrbe Gandauensi Pastorem.

QVid toties Bautere meae monumenta Camoenae

Exigis, & laeuo carmina structa Deo?

Non mihi quae reliquis bibitur sacra lympha poëtis,

Non mihi Pegaseae fons fluit vllus aquae.

Sed tenet inuisâ constrictum tompede torpor,

Et procul Aonijs mandat abesse choris.

Quis velit vt nitidae radient duo cornua Lunae,

Tecta sub informi cum Dea nube latet?

Quis velit aestiuis vt Sirius algeat astris:

Cumq́ue suo caleat Parrhasis Vrsa polo?

Non Deus astriferos sinit hoc qui circinat orbes,

Omnia perpetuo foedere nexa tenens.

Qui sua formosis cum spargeret atria stellis,

Milleq́ue in ardenti figeret astra polo:

Sidera quas seruant leges adamante notauit,

Iura ferens nullo dissoluenda die.

Ac aliquas lento condemnans frigore flammas

Instruxit reliquas imbre vel igne faces.

Inde micans humeros nudo mucrone minatur

Orion pluuio proximus Eridano;

Et triplici monstrans radiat qui balteus igne

Exerit offensis non leue sidus aquis.

Ponè rotas spretíque Duces, Dominique sequentur

Quos modò barbariae cernimus esse reos:

Turpia praecingent asinorum tempora caudae,

Nulláque dum poterunt promere verba, rudent.

Armatus vitijs & dirae scommate linguae

Ante triumphales Zoilus ibit equos:

Ille suo nostros damnabit more labores,

Inducétque nigras per mea scripta notas,

Dúmque emet opprobrijs ab inerti prandia, notum

Me doctis tantùm non sinet esse viris.

Sic & qui teneras cupiet laudare camoenas,

Et mea, qui cupiet carpere, scripta leget.

Interea toti notus Zevecotius orbi

Sotdibus ignavae celsior ibit humi.

Quíque suos celebrant, celebrabit & ille labores,

Invidiae domino sub pede tela terens.

Praesidióque sui factus generosior Heinsî,

ardua sublimes tollet ad astra comas.

Elegia II.

Ad Gandam.

GAnda vale, procul hinc Dominam properamus ad vrbem,

Flauus vbi tumidis Albula fumat aquis.

Cernit vbi totum septem de montibus orbem,

Imperij fasces Roma subire sui.

Hîc Adriane tui cernam monumenta sepulchri,

Et quod Burgesij numine creuit opus.

Hîc Lateranensis sublimia culmina templi

Arduaq́ue in medijs pegmata structa vijs.

Fas erit Esquilias, sacriq́ue cacumina collis

Visere, quae calidâ sparsa fuêre niue.

Fas erit antiquo iuga cernere culta Quirino,

Quêis modo dant gemini nobile nomen equi.

Stant vbi Romani veneranda palatia Patris,

Iunctaq́ue Patroni tecta verenda mei.

Hinc me virgineam dum traxerit ardor ad vndam,

Ad titulos retrahet Vespasiane tuos.

Et dabitur vario pretiosas marmore thermas,

Structaq́ue ab antiquis balnea Caesaribus:

Et dabitur Tatam penitus percurrere Romam,

Cultaq́ue Principibus cernere tecta viris.

Quaeq́ue iacent multis modo deformata ruinis,

Occurrent oculis Amphitheatra meis:

Quaeq́ue Palatinum celebrant miracula montem,

Templaq́ue Tarpeij sed modò fracta Iouis.

Hinc ego Romano capitolia clara senatu,

Sacraq́ue frugiferae tecta subibo Deae.

Et passim nitidis felix spatiabor in hortis,

Siue tuis Carpi, seu Cesarine tuis.

Hic mihi Sytonius Themidos Phoebiq́ue sacerdos

Coniunget stabili pectora firma fide.

Qui cùm fatidicam Lachesis mihi dixerit horam,

Comprimet optatâ lumina fracta manu.

Elegia III.

Ad exim. P. Mag. nostrum Augustin. Theodori, S.T.D. Ordinis Erem. S. Aug. Exprouincialem.

DOcte Pater, Grudiae non infima cura Mineruae

Accipe cognati tristia fata tui.

Accipe quae patrias ad Lisae fleuimus vndas

Carmine fortunae conueniente meae.

Laeta canant alij placido quêis sidere natis

Candida Pegaseam Musa ministrat aquam.

Me decet innumeris miscere poëmata curis

Diraq́ue natalis plangere iura mei.

Ergóne fatales nunquam nisi dura sorores,

Fila trahent tristi non benè ducta colo?

Ergóne continuis agitabitur aegra procellis

Cymba per aduersas quae mea currit aquas?

Stellaq́ue quae nostri fuit olim conscia partus,

Non unquam faciles induet atra comas?

Iam mihi bis denos Lachesis numeraverat annos,

Ortaq́ue post illos purpura veris erat.

Cum me stultus amor, studiumq́ue immane vidédi

Quidquid in hesperijs Phoebus adurit agris;

Iussit ad Italicas peregrinum tendere terras,

Et procul à patrio dissita regna solo.

Heu quoties mihi tres gemino cum fratre sorores

Praedixere meae fata sinistra viae!

Heu quoties multis me conscius ante diebus

Terruit immodicis turgidus auster aquis!

Et volucres opico laevum gemuere susurro,

Arculaq́ue infausto murmure flevit avis;

Et trepido alarum motu narratur hirundo

Attonitos circum ter volitasse lares;

Ter per nocturnas avis intempesta tenebras

Exiguâ dixit voce, Iacobe mane;

Faetaq́ue praegnantem vulpes comitata lyciseam

Devovit nostras obvia facta vias.

Ast ego sive polus, seu me mea fata trahebant

Et toties laesi vindicis ira Dei:

Ridebam Superos per tot mihi monstra minantes,

Ominaq́ue innumeris vera probata malis.

Iamque dies aderat cùm te pulcherrima rerum

Infausto potui linquere Ganda pede.

Et procul à Belgis per inhospita frigore saxa,

Perque tuas abiens cane Gotharde niues:

Rhaetus vbi verno nunquam se flore coronat,

Torpet vbi lento terra ligata gelu.

Insubrum Dominam perueni sanus ad vrbem,

Moeniaq́ue Indigetis Numine clara sui.

At malè vicinas quia Praesul adiuerat oras,

Inuida sors isto non dedit ore frui.

Adfuit ille tamen summi pars magna senatus

Saccus, & Aonij pars quoque magna chori.

Adfuit ille pius Montorfanus, ille Mineruae

Filius, & Phoebi cura fauorq́ue sui.

Hoc duce magnificam quaecumq́ue videnda per vrbem

Vidimus, & molem magne Philippe tuam.

Vidimus augusti sublimia pegmata templi,

Vidimus & tumulum Carole diue tuum.

Iamq́ue per Oebalidum rutilantia sidera fratrum,

Flectebat calidos Phoebus anhelus equos:

Restabantq́ue meae post bis ter millia centum,

Millia ter centum conficienda viae.

Ergo per herbosos quos docta Bononia campos

Quosq́ue colit vaccis cognita Parma suis.

Quaq́ue Apennini iuga surgunt ardua montis,

Culminaq́ue & pedibus aspera saxa meis

Imus, & Hetruscis olim loca culta colonis

Visimus, & populos nobilis Arne tuos.

Inde per atinquae tendentem moenia Senae,

Sparsaq́ue per cunctas oppida multa vias:

Sexta dies Iunî Dominam deduxit ad vrbem.

Et tribuit muros Roma subire tuos.

Hic mihi Burgesij donat cui fama supremum

Inter purpureos nomen habere Patres;

Hicq́ue Cobellutî Charitum Phoebiq́ue parentis

Aula peregrino non peregrina fuit.

Hos mihi perpetuos Superi seruate patronos,

Pressa gemat nullis sic mea Musa malis.

Te quoque sincerum mihi Bartoline sodalem

Esse dedit nunquam dissolüenda fides.

Teq́ue Calaedoniae non infima gloria terrae,

Sis licet à patrijs, sponte sed exul agris;

Sytoni mihi vera fides, & cognita virtus.

Et non frangendâ compede iunxit amor.

Hic ego dum laetos mihi vanus imaginor annos,

Multaq́ue ab aduersis prospera spero Deis.

Me procul à Tiberi Tyrrhena per aequora vectum

Perq́ue procellosi bina pericla maris;

Excipit optato languentem Genua portu,

Iussum difficiles rursus inire vias.

Inde per omniparos Pedemontî nobilis agros

Iuimus, & cautes crude Sabaude tuas.

Qua Rhodanus lato Lugduni moenia cursu

Diuidit, & socius flumina iungit Arar.

Qua Ligerimq́ue bibunt, & qua felice superbus

Sequana Parisios gurgite scindit agros.

Inde per Ambianum Belgî deuenimus arua,

Tollit vbi tumidum patria Ganda caput.

Hîc mihi, felici quia non datur esse Poëtae,

Et nimis est nostris aspera Roma rogis;

Stamina fatidicae rumpent vitalia Parcae,

Et condet cineres terra paterna meos.

Elegia IV.

Ad Reuerend. P. Ignatium de Dyckere Augustinianum.

QVid mihi dimissas suades reuocare Camoenas

Dyckere, pars animae dimidiata meae?

Quid mandas iterum veteri me currere campo,

Quò semel aduerso me pudet isse Deo?

Non benè difficiles cui nent mala fila sorores,

Laeta dabit fatis dissona verba suis.

Non benè qui misero curarum fluctuat aestu

Militat in castris Phoebe quiete tuis.

Quis velit vt vernos tellus exhalet odores

Quam nimio vinctam frigore stringit hyems?

Quis velit aërias laetum cantare volucres,

Quas spoliat plumis bruma seuera suis?

Carmina felices faciant, quêis dexter Apollo

Pocula Pegasois plena propinat aquis:

Hoc mea mî Pandora negat, quae sidere tristi

Natali nocuit inuidiosa meo.

Quae mea perpetuis iactari pectora curis,

Et nunquam faciles mî iubet ire dies.

Scilicet aduersis nihil est confidere Diuis,

Inuito pereunt carmina structa Deo.

Scilicet innumeros frustrà sudatur in annos.

Ingenium Vates, non ea cura facit.

Ille Poëtarum genitor diuinus Homerus

Aeacides cuius munere nomen habet;

Quantumuis gemino viuat celebratus in orbe,

Ingenium tollas, nullus Homerus erit.

Ille quoque aeternae felix Aeneidos auctor.

Barbarus, ingenium ni vetuisset, erat.

Qui legis Horatium, qui tersi carmina Galli,

Quid nisi delicias, ingeniumq́ue legis?

Si dubites docti placeant cur scripta Nasonis,

In promptu causa est, ingeniosus erat.

Denique de tantâ si quem mirabere turbâ,

Ingenio careat, non nisi vilis erit.

Nos ideò durae quêis sunt in carmina Musae,

Exiguâ legimus littora sola rate.

Elegia V.

Ad Guilielmum Caudron Poëtam singularem. Somnivm.

CAudroni faciles cui qui negat esse Camoenas,

Ille simul Phoebum lumen habere negat:

Dum Rosimunda tuos praecingit Daphnide crines,

Parcarumq́ue supra ferrea iura vehit;

Mî pauor, & tacitas insomnia visa per vmbras,

Exanimant misero territa corda metu.

Nox erat, & medij stellata per atria coeli

Candida noctiuagos Luna regebat equos.

Iamq́ue procul septem radiabat fulgida stellis

Iuncta pruinoso Parrhasis Vrsa polo.

Et propè quae sequitur fugientis lumina Phoebi,

Cypris in Hesperijs mersa natabat aquis.

Cùm mihi securos spiranti pectore somnos

Adstitit augusti forma verenda Dei.

Qui mea lethaeis permulcens tempora succis

Addidit ex grauidis serta papaueribus.

Et procul à patriâ, peregrina per aequora vectum

Duxit ad ignotis littora iuncta fretis.

Hic ego seu sensi, seu me sensisse putaui,

Multa tuli, multis non toleranda viris.

Fons erat è curui saliens qui vertice montis

Frondibus immersam dissimulabat aquam,

Hunc circum virides ridebant molliter herbae,

Pictaq́ue non vno flore nitebat humus.

Hunc circum faciles celebrabant festa Napaeae,

Quaeq́ue colit vitreas caerula Nais aquas:

Et Satyri celeres, & rustica numina Fauni,

Quêisq́ue leuat doctam Sicelis vnda sitim.

Florida felices tondebant prata iuuenci,

Pascebant pingues iugera laeta boues.

Splendebat nitida formosus lampade Phoebus,

Nec minus in niueis Luna micabat equis.

Mollis odoratos pingebat amaracus hortos,

Inter & Idalias lilia cana rosas.

Mirabar geniumq́ue loci, vultusq́ue Deorum;

Singula miranti sors minus aequa fuit.

Mixta procellosis tempestas horrida nimbis

Impete dissoluit festa parata suo.

Fugerunt Satyri, celeres fugêre Napaeae,

Et fugit pluuias humida Nais aquas.

Ast ego desertis restabam solus in agris,

Et socius soli non nisi terror erat.

Ille mihi rigidos dum mandat stare capillos,

Et retinet timido pectora stricta gelu?

En mea nescio quis crudeli compede nectens

Membra dedit dirae dilaceranda strigi.

Et simul infaustis pungens mea pectora pennis,

Ingemuit laeuum deuia carmen auis.

Dî prohibete minas, & tu dic inclite Vates;

Quid statuant capiti somnia visa meo.

Elegia VI.

Nihil. Ad Consultissimum V. Franciscum Bartolinum Illustrissimo Card. S. Susannae ab auditionibus.

BArtoline mei plusquam pars altera cordis,

Quem mihi sincero foedere iunxit amor.

Belgiaco quamuis procul es semotus ab orbe,

Cernit vbi gelidas cominus Vrsa plagas:

Non tamen absentis candor me fugit amici,

Sed iuuat affectus me meminisse tui.

Hinc mittenda tibi quaesiui munera nuper

Ortus cum Iano dum nouus annus erat,

Sed malè Pegaseos quia nix obsederat hortos,

Vinctaq́ue torpebat Pieris vnda gelu;

Non potui flores, non hîc reperire smaragdos,

Carmina nec moestis carpere ab arboribus.

Clamabam surdas insanâ voce Camoenas,

Clamabam Phoebi nomina, nullus erat.

Quid facerem? pudet incepto desistere victum:

Spes tamen in solis quae foret vlla locis?

Est nemus Aonij vicinum collibus horti,

Laurus in hoc crescit, crebraq́ue myrtus olet.

Sunt ibi Pieridum thalamiq́ue & castra sororum,

Antraq́ue mortali non fabricata manu.

Hinc postquam teneras glacies asperrima Musas

Expulerat, coluit castra relicta Nihil.

Vt Nihil hic vidi, geminis Nihil obuius vlnis

Excepi, & laetus ad mea tecta tuli.

Hoc tibi Nil mitto, lepido sed carmine scriptum,

Tu qua nostra soles si lubet, aure lege.

Si facis, in Nihilo quiddam fortasse placebit,

Lecturae pretium nec tibi vile feres.

Nil tibi munus erit pretio pretiosius omni,

Perlege, si dubitas, pagina testis erit.

Pulchrae sunt, virides Erythraeo in littore gemmae;

Pulchrius at gemmis cernimus esse Nihil.

Si Nihil adspicias, Nihil absque colore videbis,

Et mediâ poteris nocte videre Nihil.

Si Nihil attingas, solum sine corpore tanges

Contra Naturae sancta statuta Nihil.

Si Nihil auscultes, careas licet aure, stupebis

Absque sono & linguâ promere verba Nihil.

Si Nihil armatum videas, miraberis vnum

Omnipotente Deo fortius esse Nihil.

Iupiter omniscius Nil nescit, Nil tamen ipsum

Concipit omniscium mente sagace Iouem.

Immortale Nihil Lunae sub sidere viuit,

Nec patitur mortis ferrea iura Nihil.

Oceani Nihil innumeras numerauit arenas,

Stellarumq́ue tenet nomina cuncta Nihil.

Nil minus est puncto, Nil coelo maius, idemq́ue

Vilius est vili papilione Nihil.

Obruta Phlegraeis soboles Titania campis,

Fulmine testatur fortius esse Nihil.

Nil soli radijs, Nil cursu praeualet astris;

Et Nihil Hesperijs Cephea mergit aquis.

Occisumq́ue Nihil vitales rursus ad auras

Omnibus ignotâ scit remeare viâ.

Quis Nihil abijciat? Nihil est pretiosius auro.

Sume igitur pulchrum quodtibi mitto Nihil.

Elegia VII.

Ad Reuerend. P. Fulgentium Stevins, aliàs Stephani, Festum Patroni in Ianuario Recolentem.

FVlgenti soboles non infitianda Mineruae,

Vbera cuî puero diua Thalia dedit.

Quem mihi perpetuum Superi iunxêre sodalem,

Plusquam Thesaea Piritoiq́ue fide.

Dum tibi qui gelidis Ianus tegit arua pruinis,

Patroni retulit festa colenda tui.

Accipe quae toti nondum benè cognita mundo,

Rettulit in fastos noster Apollo suos.

Vos coeptis spirate meis, vos aurea scitis

Sidera, narratis pondus inesse meis.

Cynthia supremum peragebat pallida cursum,

Iussa propinquantis cedere solis equis.

Tempore quo nobis insomnia vera videntur,

Cùm dubio trepidant astra fugata die.

Cinctus honoratâ flauentes Daphnide crines,

Adstitit ante meum diuus Apollo thorum.

Portabat Tyrio vestitos murice fastos,

Compactos digitis Anna perenna tuis.

Scripserat hîc Dominis tantum penetranda Poëtis

Plurima, quae nugas vulgus agreste putat.

Cur fugit Andromede, gladium cur gestet Orion,

Quo patre, quo fuerit Pegasus ortus auo.

Corpore cur verso custos Erymanthidos Vrsae

Ponè premat plaustri sidera clara sui.

Quomodo perpetui ne sit discordia motus

Corpora dena simul circinet vna dies.

Quomodo dum certas obseruant sidera leges,

Multa pluunt, frigent plurima, plura calent.

Qualiter & totum turbarit Ianus Olympum,

Signa sibi volui non satis aequa querens.

Viderat vt Coruo iungat Februarius Anguem,

Mars radiet stellis pulchra Corona tuis.

Centaurusq́ue vehat Mayum, dominantia quisque

Prospera quae voueat sidera mensis habet.

Solus Delphini sidus lacrymabile Ianus,

Solus habet moestae signa timenda Lyrae.

Iupiter audiuit, mox iussit adesse senatum,

Fertur & ad Dominos mota querela Deos.

Diu fuit ambiguum, multis tua Iane probata

Caussa foret, si non inuidiosa foret.

Quisque igitur proprij defendit sidera mensis,

Quisque suâ mandat signa manere domo.

Noluit Omnipotens, & ni vetuisset Apollo

Mota forent veteri sidera fixa loco.

Non opus Andromeden gelido coniungere Iano,

Quaeq́ue nitent stellis aurea serta nouem.

Non opus antiquas Naturae vertere leges,

Phoebus ait, maius fulget in orbe iubar.

Ecce tibi quanto radiat Fulgentius igne,

Ille meae poterit esse Corona Lyrae.

Iupiter arrisit, Cygnoq́ue, Lyraeq́ue propinquum

Esse tuum iussit post tua fata locum,

Hac tua Fulgebit coeli regione Corona,

Ne dubita, gemini nominis omen habes.

Elegia VIII.

Ad Elegantiss. Poëtam Iustum Harduinum Gand.

HArduini patriae cui dictant Carmina Musae,

Cui cingit meritas Daphnis honora comas;

Quid facis aestiuo dum feruet Sirius astro,

Et furit igniuomis Sol violentus equis?

Num repetis veteres Rosimondae flebilis ignes.

Quaeq́ue semel iuueni vulnera fecit amor?

Vel magis Hebraei lacrymosa Poëmata regis

Transfers ad patrios Belga Poëta modos?

Vel potius Flandrâ Rosimunden voce loquentem

Voluis, Alostani nobile Vatis opus.

Quidquid agis stupido vulgi secretus ab aestu

Quod propè caelicolis te iubet esse parem:

Dî tribuant vestris constantia fata Camoenis,

Néve tuis noceant quae nocuêre meis.

Me febris affectum depascens arida corpus,

Aonij socium non sinit esse chori.

Membra calor, fugit ora cibus, violentia morbi

Detinet ingrato membra ligata thoro.

Quin etiam crebros patitur gingiua catharros.

Pectoraq́ue ingenti tacta dolore stupent.

Qualiter in tumulis effaeta cadauera pallent,

Quae premit aeternis lurida mors tenebris;

Occupat informem macies turpissima vultum,

Frigidus exsangui pallor in ore sedet.

Nec recreant fessam dilecta poëmata mentem,

Quaeq́ue solent animum scripta iuuare meum,

Vt leuis aestiuo volucris quae cantat in horto,

Dum brumae remeant tempora, muta silet:

Sic sequitur laetum genialis Musa Poëtam,

Tempora dum surgunt nubila, Musa fugit.

Qui memini quondam Domini gratissima Phoebi

Ante meum toties castra stetisse thorum.

Qui potui pedibus tragicos aptare cothurnos,

Et fari tumido congrua verba stylo.

Cuî Dea Melpomene titulum nomenq́ue Poëtae,

Cuî dedit Aoniam doctus Apollo chelyn

Nil modo quam varijs minitantia monstra figuris,

Diraq́ue luminibus schemata cerno meis.

Apparet rigidi facies macilenta doloris,

Apparent pauido somnia plena metu.

Quêis comes accedit liuenti corpore morbus

Qui gerit instantis ferrea tela necis.

His ego vulturibus lacerandum praebeo corpus

Ixion videar alter vt esse mihi.

His socijs tristem Libitinae ducor ad aedem,

Quiq́ue breui nostro crescit ab igne rogus.

Tu tamen Harduini, si non iniusta rogemus,

Teq́ue mihi sancto foedere iunxit amor:

Scribe quod in tumuli sculpetur marmore carmen,

Ignorata meum ne premat vrna caput.

Elegia XI.

Ad P. Antonium Verhelst Augustinian. Mechli. Suppriorem.

ANtoni mihi quem Superi tribuere Magistrum,

Et simul in sanctâ relligione Patrem.

Nuper ad acceptas nil me scripsisse tabellas

Desine mirari, febribus ictus eram.

Bis memini calamum, bis me sumpsisse papyrum,

Bis tenuit calamum febris iniqua meum.

Occlusitq́ue mihi doctarum castra sororum,

Castra meo posthac non adeunda pede.

Scilicet infirmos fugit impia Musa Poëtas.

Temporis ad nutum vertere docta fidem.

Cernis vt Hesperias Phoebo fugiente sub vndas

Percurrit nitidis aethera vesper equis:

Et monet auratas sua promere lumina stellas,

Et coelum tacitis diuidit omne Deis:

Cumq́ue tenebrosâ componit foedera nocte,

Foedera fallaces inter itura Notos.

Nam simul ac nitidi Nymphe praenuncia solis

Coepit odoriferas spargere rore comas;

Ille iubet trepidae populum discedere noctis,

Et citò venturo vertere terga Deo.

Nec sinit vlterius tacitas horrere tenebras

Ferreus, & pacti non memor ipse sui.

Purpureisq́ue leuem percurrens aethera bigis

Lucifer est subito, qui modo vesper erat.

Sic etiam sanis applaudit Musa Poëtis,

Inq́ue suos saltus, grataq́ue rura vehit.

Et sinit Aonijs immergere labra fluentis,

Et sinit aeternâ cingere fronde caput:

Sed si fortè graues morbus percusserit artus;

Ite dein Vates. territa Musa fugit.

Ne vacet ambiguis etenim succurrere morbis,

Terruit exitio diua Thalia suo.

Vrientiades lentis podagrae cruciatibus ictus,

Fixerat in gelido languida membra thoro.

Musa laboranti dictabat carmina Vati,

Fallebatq́ue suis tempora moesta iocis.

Dicitur hinc morbum Vates spreuisse furentem,

Et mollem digitis increpuisse Chelyn.

Saepius & medios inter risisse dolores,

Suggereret lepidos cum Dea docta sales.

Momus id adrigidam fertur retulisse podagram,

Percussus stimulis magne Poëta tuis.

Illa licet segnis, baculis innixa duobus

Incepit celeri fortius ire gradu.

Musa procul claudo properantem poplite vidit,

Nec potuit risum dissimulare suum.

Cùm tamen ora feri trepidaret turpia monstri

Cum Vriento properae dat sua terga fugae.

Vidit & obliquo fugientes ore notauit

Morbus, & admisso currere cepit equo.

Iamq́ue ferè Aonidum tutos exceperat hortus,

Cùm doluit lassos esse poëta pedes.

Heu quoties tunc Musa suum vectura Poëtam

Optauit pennis Pegase ferre tuis!

Heu quoties fessum monitis animauit alumnum!

Nec poterat citius currere, claudus erat.

Interea morbus defessi crura Poëtae

Occupat, & rigido verbere sternit humi.

Vulnerat & trepidam nodoso stipite Musam;

Hinc cepit geminos Diua dolere pedes.

Ac gemitu & lentae socijs comitata podagrae

Vix potuit propriam clauda redire domum.

Hîc dolet, & diras etiamnum sentit Erinnes,

Sistere nec tantum scit medicina malum.

Multaq́ue deplorans reliquas Heliconis alumnas

Admonet exemplo cuncta timere suo.

Elegia X.

Ad Nobiliss. & Consularem V. Michaëlem Seclynium Heynae Toparcham, &c.

SEclyni meritos cui si quis tentet honores

Carmine mortali dicere, mutus erit:

Quid toties nugas, & inania verba requiris,

Nostraq́ue non facili scripta coacta Deo?

Quid mihi regalis carmen sublime cothurni,

Quid laudas tragicis facta canenda modis?

Ardua materia est, nec nostris viribus aequa,

Tristia magnorum plangere fata ducum.

Saepè perit magnis Pelagi submersa procellis

Lusit in exiguo quae modò cymba freto.

Saepè domi tutos Melibaeus continet agnos,

Quêis lupus occlusas imminet ante fores,

Si medio falsas librasset in aëre pennas

Icarus, Iacarias non legeremus aquas.

Non gemerent tristes miserum Phaëtonta sorores,

Si nunquam patrios stultus amasset equos.

Quis mala Sidoniae non nouit fata puellae

Cuius adhuc sectus nomina Mundus habet?

Iuerat à Laribus nunquam reditura paternis

Vt tenero nitidas carperet vngue rosas.

Ridebant varijs depicti floribus agri,

Tondebant patrij pascua laeta boues.

Iupiter hos inter niuei sub imagine tauri,

Aptarat capiti cornua bina suo,

Mugituq́ue grauem crebrò testatus amorem

Errebat dubio picta per arua pede.

Vidit eum Virgo, tectiq́ue ignara Tonantis

Permulsit niueâ candida membra manu.

Et nitidos varijs exornans floribus artus,

Pexuit errantes colla per alba iubas.

Nec satis hoc amor esse tulit. contingere frontem

Gaudet, & ornatis oscula ferre comis.

Pulchraq́ue virgineâ connectens cornua Zonâ,

Dat sua mentito terga ferenda boui.

Vectaq́ue per tumidi vicinas aequoris vndas,

Appulit ad portus Creta superba tuos.

Tunc demum ingemuit, nudataq́ue pectora planxit,

Laesus & extorsit tristia verba pudor.

O pater, ô lato procul hinc diuise profundo!

Prataq́ue quae pedibus trita fuere meis

O pater! ô vbi sum? num me mendacia fallunt,

Aut terrent animum somnia vana meum?

Nónne fuit melius vernantes carpere flores,

Pulchraq́ue virgineis nectere serta comis.

Quàm procul à patria, procul à genitalibus aruis

Ire per vndo si mille pericla freti?

Quis mihi iam stultè dilecti fulgida Tauri

Cornuadet manibus dilaceranda meis?

Quis modo dum pulchros macies nondum occupat artus

Nec roseo tristis pallet in ore fames:

Me iubeat saeuas speciosam pascere Tigres,

Pulchraq́ue det rabidis membra voranda Lupis?

Quid facis Europe? quid adhuc tua fata moraris?

Assignat meritae te tua culpa neci.

Siue lubet laqueo periturum nectere collum,

Quae Tauri vinxit cornua, zona liget.

Siue lubet rigido lacerari corpora saxo,

Hic tua quae lacerent corpora, saxa rigent.

Quid facis Europe? dubitas properare sub vmbras

Quo pudor ante tuus te sine raptus ijt?

Vel potius turpi vis ducere stamina fuso,

Iussaq́ue regali soluere pensa manu?

Vis Dominae fastus, probrosaq́ue verbera ferre,

Pictaq́ue sanguineis terga dolere notis?

O pudor! ô patrijs tam longè dissita terris!

Impia quid cessas non modo virgo mori?

Talibus Europe gemuit temeraria verbis,

Cùm procul à proprijs plangeret aegra focis.

Et mea ne paribus succumbat victa procellis

Credere se tumidis cymba veretur aquis.

Elegia XI.

Ad R.D. Antonium Smetium Canonic. & Archipresb. D. Bauonis Gandaui. in quâ Fabula Hyemis.

SMeti quid sterili tantùm miraris auenâ

Fundere me nulli carmina grata Deo?

Alget hyems, algetq́ue simul cum tempore Phoebus,

Et tantum calido gaudet adesse foco.

Scilicet à vafro trepidat noua furta Prometheo,

Ne minuatq́ue, suam supprimit ipse facem.

Ille pater brumae est, Superi concedite, dicam.

Visa mihi tristis signa puerperij.

Frigus erat, noctisq́ue pigras duplicauerat vmbras

Sol procul à nostri dissitus axe poli.

Nulla per effaetos vernabant gramina campos,

Nulla per exsangues flora nitebat agros.

Vndique florigeros macies turpissima colles,

Vndique marmoreum texerat arua gelu.

Non Zephyrus molli ludebat vt antè susurro

Cinctus odoratis tempora verna rosis.

Non Dryas in tesquis, Naísve canebat in vndis,

Vinxerat has mutus, nec minus illa stupor.

Mirabar vario vestitos murice campos,

Tam citò purpureâ se spoliasse togâ.

Mirabar vitr[e]is caput occultare pruinis

Quae modo foecundo rore madebat humus.

Miranti (fas sit Superi mihi dicere verum

Visaq́ue luminibus spectra referre meis)

Adstitit alba sinus, & siccas alba mamillas,

Et canis mulier conspicienda comis,

Lurida perpetuo stillabant lumina fletu,

Concutiebat iners arida membra tremor.

Tota pigros macilenta thoros, macilenta lacertos,

Dixisses gelidae schema fuisse necis.

Stridebant tremulo concussi verbere dentes,

Nutabant neruo deficiente pedes.

Horrida rugosos macies obduxerat artus,

Liuebat nudis ossibus icta cutis.

Turpis ab obscaenis vndabat naribus humor,

Laetus ab exsangui fugerat ore color.

In manibus sterilis sed iam sine fronde Cupressus,

Et benè si memini Corus & Auster erant.

Ponè sequebatur Boreas, tabulasq́ue gerebat,

In quibus haec niueis scripta fuêre notis.

Est locus extremis Scythiae glacialis in oris,

Vnde videt gelidum Parrhasis Vrsa polum.

Arbor ibi aestinâ nunquam recreatur ab vmbra,

Et nunquam facili sidera fronte micant.

Nulla Ceres spicas, nec Bacchus colligit vuas,

Nulla Pales miseram gramine vestit humum.

Non ibi damnatos exercet vomere campos

Rusticus, & nunquam dulce queruntur aues.

Vrsus, & albenti vestitae vellere vulpes,

Tesqua colunt hominum non adeunda pede.

Hic longas inter nebulas, rigidasq́ue pruinas

Stat ferrugineae regia furua Necis.

Venerat huc patria depulsus sede Promethêus

Effugiens Domini Numina laesa Dei.

Vtq́ue foret tutus peregrinis exul in oris

Dicitur immitis captus amore Deae.

Audijt hoc erebus, stygioq́ue è gurgite misit,

Quae mentem & thalamum conciliaret, anum.

Nec mora longa fuit, Mors nondum nupta Prometheî

Audierat, surdâ sit licet aure, preces.

Dicitur ergo dies, totusq́ue vocatur auernus

Mittat vt ad talem munera digna thorum.

Eumenides rixas, Hecate misisse dolorem

Dicitur, & morbos Styx inamoena graues.

Cerborus adiunxit sponsae parapherna futurae,

Cum macie vermes, cum tenebrisq́ue situm.

Pluto dedit sponso curamq́ue febrimq́ue sodales:

His socijs sponsae ductus ad antra fuit.

Iamq́ue suos nouies Phoebe reparauerat ignes,

Et nouies nigris caeca natarat equis.

Mors peperit gelido liuentem corpore prolem,

Hoc à matre tulit, cetera patris habet.

Hanc quia lux breuis est, brumam dixere parentes,

Ac hyemem pluuio quod magis imbre furit,

Huic pater algentem palatia struxit ad arcton.

Fecit & è durâ moenia firma niue.

Ostia cimmerijs dans conseruanda tenebris,

Quêis simul imbriferos iussit adesse Notos.

Sideraq́ue aeterno frigentia foedere iunxit,

Quotquot Parrhasio sunt mage iuncta polo.

Addidit & tenebras, & segnia frigora mater,

Dotibus his Mundo tradita nupta fuit.

Hinc quoties longum percurrit Cynthius annum,

Cum glacie canas parturit atra niues.

Hinc etiam Flandris Dea ferrea regnat in oris,

Belgiacasq́ue suo frigore stringit aquas.

Haec vbi legissem, celeres innixus in alas,

Me fugiens calidum iussit adire focum.

Elegia XII.

Ad Clariss. & Consultiss. Virum Iacobum van Zeuere, Consiliarium & Regis apud Flandros Procuratorem Generalem.

ZEuere cui quondam puero dedit vbera Pallas,

Fouit & in proprio docta Minerua sinu.

Cui tribuit Phoebus, geminiq́ue scientia iuris

Inter Adrastaeos nomen habere patres.

Quid mea dum summi tibi decernuntur honores

Cogis ad Aonium vela soluta fretum?

Non benè dimissis miles qui torpuit armis

Ad veteres pugnas, spretaq́ue castra redit,

Non benè quam tineae tristisq́ue aerugo peredit,

Oceani dubias cymba pererrat aquas.

Cernis vt in tenerâ vigor aureus arbore vernat,

Gaudet & explicitis luxuriare comis.

Hanc si tristis hyems Aquilonis inhorruit alis,

Obducunt sterili vellera foeda situ.

Cernis vt aestiuas sibi nectat in ilice cunas,

Et gemat amissum Daulias ales Ityn:

Quae malus infesto dum frigore saeuiet annus

Languebit viduis muta sub arboribus.

Me quoque torpor habet, nec quo caluisse recordor

Musarum in thalamos me sacer ignis agit.

Illa quidem Dominis tantum gustanda Poëtis

Hausta fuit labris non semel vnda meis,

Arduaq́ue in summo posui vestigia Pindo,

Et colui paucis cognita sacra viris.

Quin etiam memini Nymphas Helicona colentes

Saepius hospitio me recreasse suo.

Cùm procul à populo patrij prope flumina Lisae,

Et procul à curis quas leue vulgus alit:

Cantabam innocuas coelestia vulnera flammas

Siue tuas Corydon, seu Melibaee tuas.

Cantanti lepido ridebant ore Camoenae,

Nectebantq́ue meis dulcia serta comis.

Ipsa parens Vatum, pullo veneranda cothurno

Melpomene facilem saepè ferebat opem.

Occultasq́ue dabat rerum perquirere causas.

Et legere in tacito fata futura polo.

Quid doleat tectus Lunari corpore Titan,

Quid nigra cumfuscis Luna laborat equis.

Quid premat Aeolijs, quid ventos soluat ab antris,

Horrida quâ veniant fulmina torta manu,

Cur Geminos optet, timeat cur pallidus Haedos

Nauta per aequoreas qui rate currit aquas.

Cur micet innumeris distincta coloribus Iris

Vicino pluuius dum tumet imbre polus.

Quid Fatuos gelidis ignes exhalet ab vrnis:

Saltantes iubeat quid rutilare Capras.

Sidera cur labi vento impendente videmus,

Flammaq́ue sudantes cur vaga Lambat equos.

Arida cur gignat violenta tonitrua nubes;

Cur pariat canas frigida bruma niues.

Cur Titan raro, cur Cynthia saepè Coronam

Gestet, & instanti se docet imbre premi.

Tristia quae diri praesignent fata Cometae,

Visaq́ue per totum currere spectra polum.

Quid generet nebulas, & quid cum rore pruinam,

Vnde sonans grando nascitur, vnde gelu.

Cur Helene infaustum, iunctus cum Castore Pollux

Cur melius tumidis nunciet omen aquis.

Cur moueat terrae conclusus viscera ventus,

Quis pariat proprius cuncta metalla locus,

Cur mare sit salsum, cur dulces fluminis vndae,

Quis bibat aequoreas incola piscis aquas.

Haec ego Pierio spatians meditabar in horto,

Purus vbi placidas Lisa profundit aquas

Cùm nondum Themidos penetralia sancta subissem

Et nondum patrij iura tremenda fori.

Postea nec doctas memini vidisse Camoenas,

Fonte nec Aonio me pepulisse sitim

Scilicet assiduas odêre poëmata curas.

Nec facit ad tetricum laeta Camoena forum.

Elegia XIII.

Ad Expertiss. Virum Ioannem de Bake, Medicum Gandensem.

BAki quem tenerae puerum docuêre Camoenae,

Cui Phoebus geminâ fautor in arte fuit.

Si tibi simplicium secreta potentia rerum

Multaq́ue quae multis non patuêre, patent.

Esse quid hoc dices? morbo grassante peruror,

Signa tamen morbi nulla furentis habes.

Non agitur tardo constans arteria motu,

Nec solito leuiùs immoderata salit.

Non errat validos macies gracilenta per artus,

Nec gelidus tristi pallor in ore sedet.

Nulla vetant placidas insomnia currere noctes,

Nulla mouent animum tristia spectra meum.

Non sitis arentes exurit feruida fauces,

Sumptus ab infirmo non fugit ore cibus.

Nec calor exundat, nimius nec praeualet humor,

Iunctaq́ue concordi sunt elementa fide.

Non angina meas praefocat flammea fauces,

Non mihi tonsillae, non mihi febris obest.

Non cephalaea nocet, non cum symptomate tussis,

Tristior ex oculis non catalepsis hiat.

Lethargus procul est & cum vertigine saltus

Cumq́ue graui rigidus spasmate torpor abest.

Non elephantiasis maculas in corpore gignit,

Non hydrops liquidas quaerere mandat aquas.

Non mouet asthma graues, non orthopnaea dolores,

Nec boa, nec ructus, nec phagedaena premit.

Sed stupet immani lassum sub pondere pectus,

Et penetrant miserum ferrea tela latus.

Et quamuis stomachus benè digerit omnia, quiddam

Credo tamen stomacho quod nocet esse meo.

Nam quoties iungit roseos Aurora iugales

Et matutino rore madescit humus:

Velle quidem videor, sed non vomuisse recordor,

At malus offenso durat in ore sapor.

Tu succurre meo precor expertissime morbo,

Atque salutiferam, si potes, adde manum,

Sic tibi sit facilis medicae pater artis Apollo,

Sic faueat studijs diua Minerua tuis.

Elegia XIV.

Ad R.D. Iacobum à Marca Bened. in Italiam rendentem.

MArca peregrinas procul hinc abiture per Alpes,

Accipe pauca tuae, sed tamen apta viae.

Seu cupis Heluetios, seu fors penetrare Sabaudos,

Nostra tibi geminum pagina pandet iter.

Quin etiam mores hominum geniumq́ue locorum,

Quaeq́ue sequenda tibi, quaeq́ue cauenda dabit.

Principus Austriaci celebrem cum videris aulam,

Qua Bruxella suas inclyta iactat opes.

Parua licet, nitidis iacet vrbs ornata plateis

Ciuibus, & tectis nobilitata suis.

Namurcum à solo deducens nomine nomen,

Voluit vbi tumidas Mosa superbus aquas.

Hanc pete, & excelsis mirare in rupibus arcem,

Et iuga non Parijs inferiora iugis.

Inde per Ardûennae contendens deuia syluae,

Antraq́ue soliuagis vix habitanda feris,

Per loca tam multis infamia caedibus olim,

Nunc quoque suspectis non nisi culta viris:

Perq́ue Lotharingi sublimem Principis aulam

Appositam ripis vitree Murtha tuis:

Ad loca deuenies vbi tectus tempora musco

Magnus ab exiguo fonte Mosella fluit.

Non procul hinc celebris Rheno Basilaea superbit,

Huc vno poteris si lubet ire die.

Tunc dabitur summum pulsantes aethera montes,

Tunc iuga perpetuâ tecta videre niue.

Tunc vbi bis gelidas Aurora fugauerit vmbras,

Bisq́ue pruinosis Luna natarit equis:

Incipies celsi fastigia scandere montis

Et iuga quae pedibus nota fuêre meis.

Adspicies nimio salientes impete fontes

Ardua de summis voluere saxa iugis.

Adspicies dulci nunquam noscenda Lyaeo

Arua sub informi moesta latere niue.

Ah quoties lassas vrent dum frigora plantas,

Optabis patrijs rursus adesse focis.

Ah quoties capiti dum saxa minantia cernes,

Blandinij cupies tecta videre tui.

Dumq́ue frequens fesso flatus trepidabit in ore,

Excutiet serus talia verba dolor.

O ego quid feci? quae me dementia iussit

A patrijs miserum tam procul ire plagis?

Quis mihi coeliferis maiores nubibus Alpes,

Quis penetrare tuos Rhaetia suasit agros?

Quae riget hic rupes, rupes supereminet omnes.

Illa tamen pedibus est superanda meis.

Quod iacet hic tectum macieq́ue geluq́ue cadauer,

His perijt, per quas deferor ipse niues.

Perge tamen, quartus qui claudet vesper Olympum

Optati tribuet Praesulis ore frui.

Tunc poteris veterum felix meminisse laborum,

Et pretium longae grande referre viae.

Tunc iterum viridem poteris reuocare iuuentam,

Tunc iterum tragicis te recreare modis.

Ast si rura cupis populis habitata Sabaudis,

Regnaq́ue Francigenis visere culta viris.

Longa via est, multis vix absoluenda diebus,

Nota tibi versu sit tamen illa meo.

Hinc pete Parisios vbi Sequana diuidit agros,

Et rapido laetam gurgite ditat humum.

Inde per obscuri transibis nominis vrbes,

Dum sua cum Rhodano flumina iungat Arar.

Hic iacet vrbs multis olim celebrata trophaeis,

Insula maiorum tempore nomen erat.

Inde sub imperio diri combusta Neronis,

Lugdunum verso nomine dicta fuit.

Vrbs tantùm lepidis habitari digna Poêtis,

Vrbs nimium Clario grata futura Deo:

Seruet inhumanas nisi trux custodia portas,

Haereticusq́ue latret cerberus ante fores;

Ille vetat placidas Lugduni viuere Musas,

Dignior in Geticis lixa perire plagis,

Furcifer, ardelio, cyclops, impostor, agaso,

Natus matre lupâ, patre latrone nothus.

Sacrilegus nebulo, maechus, sicarius, erro,

Lucifugus leno, ganeo, scurra, gnatho.

Huic ego mordaces soluam quos debeo versus,

Ille meo nimium carmine notus erit,

Et semel iratos rabies si dictet iambos

Fata Lycambaeis non leuiora feret.

Tu fuge Marca virum fluuio quoque parce secundo

Aequoris ambiguas currere velle vias.

Si timeas Alpes, rigidiq́ue pericula belli,

Ista quidem fugies, sed grauiora feres.

Si taceam Scyllas, si turpia monstra Charybdes,

Si taceam scopulos dura Nicaea tuos.

Stoechades occurrent, rupes fuge nauta propinquas

Saepius has inter Turca latere solet.

Occurretq́ue sinus cui dant suspiria nomen.

Me miserum! quantum nomen id omen habet!

Ah caue ne tantus Turcae seruire Poëta,

Tyrrheníve scelus debeat esse freti.

Sed magis inuicti per proxima regna Sabaudi,

Alpini supera tetrica saxa iugi.

Et Pedemontanos securus perge per agros,

Tutaq́ue quae diues Insuber arua colit.

Sic tibi contingant optati Praesulis ora,

Sic tibi felices sint sine nube dies.

Elegia XV.

Ad Nob. & Consularem V. Ioannem van Haure Wallaei Toparcham. Cur Poëtae ferè omnes sint pauperes.

DVm populi curas Vatum Wallaee monarcha

Et fluidas spernis quas sibi quaerit opes.

Dumq́ue tuâ Virtus melius declamat ab Arce

Docta loqui tumido regia verba stylo.

Me quoque Pierios nouus egerat ardor in hortos,

Scripta fuit tragicis & Rosimunda modis.

Iamq́ue per excelsi spatiabar culmina Pindi,

Culmina desidibus non adeunda viris.

Et simul hic veteres gaudebam cernere Vates,

Et simul Indigetes regia Ganda tuos.

Hos tamen infausto paupertas dura premebat

Pondere, vix diues vnus & alter erat.

Quaesieram tausas, causas tibi scire licebit

Dixit, & è summo risit Apollo iugo.

Tempus erat vernis quo rident floribus horti,

Et Zephyrus placidas currere mandat aquas.

Dum propter patrij trepidantia flumina Lisae,

Adstitit ante meos Anna Perenna Pedes.

Mollis obumbrabat iuuenilia tempora laurus,

In manibus codex murice pictus erat.

Scripserat hic veterum viuacia nomina Vatum,

Scripserat & ciues Ganda diserta tuos.

Multaq́ue quae cunctos olim latuêre Poëtas.

Multaq́ue quae nunquam saecula nostra scient.

Lis quoque ter denis erat obsignata sigillis,

Lis nimium populo Phoebe maligna tuo.

Sors dederat stupido viridantem Daphnida Batto,

Aoniâ quamuis pulsus ab arce foret.

Indoluit Phoebus, sacri quoque collis alumna

Dicuntur lacrymas vix tennisse suas.

Oderat & Phoebum Cypris quia prodidit illam

Mulcibero, Marti cùm Dea iuncta fuit.

Subdidit hinc stimulos, quoniam satis improba norat

Fortunae varias Omnipotentis opes.

Occurrunt veteres adamatae Daphnidos ignes,

Et modò cur laeso cortice moesta gemat.

Siccine & indignos premerent ea serta capillos,

Non nisi promeritas cingere nata comas?

Siccine diuinâ redimitus Daphnide Battus

Aonij partem se putet esse chori?

Non patitur generosus amor, Fortuna citatur,

Fertur & ad magnum lis dirimenda Iouem.

Iupiter his Danaen adamabat fortè diebus,

Clauserat hanc valida durus in arce pater,

Nec poterat penetrare seras tam magnus amator,

Non quia non fortis, sed quia pauper erat,

Struxerat Arcadicis pretiosa palatia Nymphis

Fabricaq́ue immensas tanta vorarat opes.

Heu quoties posuit vendenda palatia Diuis!

Qui posset pretium soluere, nullus erat.

Heu quoties petijt sub foenore mutua centum!

Sed Iouis in coelo non erat vlla fides.

Quin etiam tacitas voluit fur ire per vmbras,

Quasq́ue malè amisit, quaerere peius opes.

Quin etiam duros inter latuisse latrones

Creditur, huc tantùm Numen adegit amor.

Tunc quoque Mercurius loculos scissurus in orbem

Venit, eo missus à Ioue patre fuit.

Viderat hunc rugosa genas, scabiosa lacertos,

Fortunaeq́ue statim perfida dixit anus.

Bis vertit Fortuna globum, bis improba Batto

Risit, & ô semper sit tibi Daphnis ait.

Festinansq́ue leui per inania nubila pluma,

Ante Iouis posuit munera multa pedes.

Iupiter exilijt, sortemq́ue amplexus & aurum,

Et varias, Danae queis emeretur opes,

Per vada falsuro nunquam iuranda Tonanti,

Pro tanto dixit munere gratus ero.

Sic leuis oblato Iudex dum vertitur auro,

Phoebe cadis caussa, sors sibi Daphnin habet.

Nec tantum sibi Daphnin habet, Fortuna Poëtis,

Ex illo semper tempore dura fuit.

Hinc quaecumque sacras Pindi contendit ad vndas,

Fluctuat aduersis cymba soluta Deis.

Elegia XVI.

Ad Iustum Ryckium Canonicum Gandensem. V.C.

PIeridum columen, vatum dulcissime Rycki

Quem vocat indigetem diua Minerua suum:

Esse quid hoc dices? nimio mens icta pauore

Haeret, & ingenti Numine tacta stupet.

Nec mihi sunt vires quêis me valuisse recordor,

Nec viget in vultu qui fuit ante color.

Et procul abscessit potusq́ue cibiq́ue cupido,

Et grauis inuito crescit in ore cibus.

Non tamen aut Libycis erraui solus in agris,

Aut tetigi latices Styx violenta tuos.

Non ego Berosi fontes, piscésve comedi

Siue tuos Ister, Lydia siue tuos.

Non nocuit gemino grauis amphisbaena veneno,

Ebria campanae non boa lacte bouis.

Nec mihi cui toties sed frustra putruit aluus,

Mortifero nocuit dira tabura malo.

Arabicos nunquam memini vidisse lacertos,

Quaeq́ue necat tactu trux aconita suo.

Et scytale vario spectantes tergore fallens,

A nostri procul est axe remota poli.

Et super impositis non discernendus arenis

Ammodites Flandris non reperitur agris.

Tortaq́ue quae diras caput inter condit arenas

Dipsas ab ignaro non fuit icta pede.

Vipera non miseros infecit dentibus artus,

Non quae disrupto caecula ventre parit.

Frigida letali nunquam Salamandra veneno

Laesit in arboribus pendula poma meis.

Nec mihi tabifico nocuit seps letifer ictu,

Nec qui mortali frigore bufo necat.

Nec velox oculis, fuluusq́ue colore pharias,

Aspis somniferâ nec nocet vlla lue.

Non auidus prester, non me laesêre lacertae,

Flumineae natrix non violator aquae.

Non qui mortiferâ decertat Scorpio caudâ

Inflixit pedibus vulnera dira meis.

Nulla venena meum perimunt violenta vigorem,

Nulla iubent gelidae soluere pensa neci.

Attamen insolita videor mihi tabe peruri,

Et mea nescio quis corpora languor habet.

Nec tamen immensi serpit violentia morbi,

Mitius his laetor quod premit esse malum.

Mutato facilis sanabitur aëre morbus

Quamq́ue dedit, tollet hanc quoque Ganda luem.

Ganda meo veterem proscripsit corde vigorem,

O nimis ingenijs Ganda nouerca suis!

Quis ferat? indignis summi tribuuntur honores,

Publica quos poterant furta citare reos.

Quis ferat? indoctis donantur praemia: nullus

Aonidum studijs restat in vrbe fauor.

Incipe Ganda tuas melius cognoscere dotes,

Quoq́ue decet, ciues vbere pasce tuos.

Sic poteris magnae semel aemula surgere Romae,

Pulsus & è nostro pectore languor erit.

Elegia XVII.

Ad amicum quendam in Hollandiam nauigaturum.

ERgo fugis? nec sana tuam sententia mentem

Mutat & ambiguas per maris ibis aquas?

Nec poterunt patrias habitantes Naiades vndas

Nec poterit duram sistere Ganda fugam?

Ah miser infidos abiture per aequoris aestus,

Et loca foedifragis non nisi culta Deis;

Si tua crudeles discerpant carbasa venti,

(Dî tribuant verbis omen abesse meis.)

Si pelagus coelo, coelum se misceat vndis,

Quid tibi tunc animi, quid tibi mentis erit?

Occurret tumidi facies moestissima ponti,

Occurrent pauido nubila plena metu.

Territus abijciet laxas nauclerus habenas,

Facturus Dominis vltima vota Deis.

Et modò commotum mare, modò sidera cernens,

Planget se patrios deseruisse Lares.

Quid facies cum fata tuae minitantia vitae

Excludet fragili fessa carina trabe?

Quid facies cùm laxa sinus, lacerata rudentes

Nauis ab instanti diuidet vna nece?

Hinc tibi deformes scopuli, cautesq́ue rigentes,

Sparsaq́ue per tumidum plurima saxa fretum:

Inde minabuntur crebris praerupta procellis,

Inijcientq́ue grauem littora moesta metum.

Quin etiam centum feralia monstra Charybdes,

Saxaq́ue spectabis picta cadaueribus.

Quin etiam infami latrantes inguine Scyllas

Quaeq́ue latent nostris plura pericla vadis.

Nec deerunt pauidis trepidata Ceraunia nautis,

Illa solent Batauum saepè mouere fretum.

Nec deerunt syrtes toto quas aequore fusas

Saepiùs ambiguis contegit aestus aquis.

Et simul errantem refluis Maeandron in vndis,

Et Lunae dubias experiere vices.

Et simul occurrent immani corpore Cete,

Quaeq́ue solent miseras mergere monstra rates,

Rosmarus hic binis instabit dentibus audax

Quiq́ue magis diro Zaphius ore furit.

Quid referam varijs deformia bruta figuris,

Ire per irati caerula prata freti?

Quid referam toto dispersas aequore phocas

Non nisi se moestis pascere nauifragis?

Burualur, & Nahual, Roider Springualdus, HyaenaVi[ta] Or[t]el. in Islandia.

Sunt mage nominibus barbara monstra suis.

Illa tibi iusto constringent corda pauore.

Illa tuae venient certa ruina rati,

Cetera si taceam vasti discrimina ponti,

Sat tibi sunt dubij crimina nota freti.

Adspice Leandrum, dolet hunc lacrymabilis Hero

Aequoris insanas non timuisse minas.

Adspice cum Phryxo fugientem fratre puellam,

Hellespontiacae flebile crimen aquae.

Fugerat illa suae rabiemq́ue dolosq́ue nouercae,

Sed non exitium fugerat illa suum.

Dum putat angustas pelagi transmittere fauces

Mersa dedit tumidis nomina clara vadis.

Illa quoque Aonijs Sappho soror addita Musis

Mallet Leucadium non tetigisse sinum.

Mille quid adiungam, medio quos gurgite raptos

Mersit inhumanis per fidus Auster aquis?

Vnde tot hic fractaeq́ue trabes, laceriq́ue rudentes?

Fregit in aduersis Aeolus ista fretis.

Vnde tot hic syrtes inhumatis ossibus albent?

Naufragus insanis expulit aestus aquis.

Quid dicam Arctoas grauiùs saeuire procellas,

Iungit vbi vires Parrhasis vrsa suas?

Portat vbi diros Auriga propinquior haedos,

Et maiora grauis flamina nutrit hyems.

Ipse pater Nerêus tumidarum rector aquarum

Se timet Arctois credere saepè vadis,

Et procul infausto Boreae semotus ab axe

Per leuiora suos aequora flectit equos.

Tu quoq́ue cur viridi melius non consulis aeuo?

Cur tua das dubijs fata regenda Notis?

Parce precor genioq́ue tuo, teneraeq́ue iuuentae,

Aut tibi si non vis parcere, parce tuis.

Adspicis vt flauos coniunx lacerata capillos

Indigno pauidos perpluit imbre sinus.

Et modo ferales narrat crocitasse volucres,

Ac vlulas moestis ingemuisse modis.

Et modò nocturnis numerat tibi territa curis

Quot grauis ingessit omina laeua sopor.

Perque maritalis socialia foedera lecti,

Per sobolisq́ue rogat ora tenella tuae;

Ne rate per dubios contendas aequoris aestus,

Latrat vbi in Batauis plurima Scylla vadis,

Ferreus es, lacrymis si non flectaris ab istis,

Coniugis & timidâ non moueare prece.

Ferreus infidos possis si radere fluctus,

Durior ac ipsis quas penetrabis aquis.

Faedifragus ventis mercator credat & vndis,

Quaerat & in medio moesta sepulchra mari.

Scilicet hoc aequum est, toties qui numina fallit,

Vt mare periuro naufragus ore bibat.

Tu caue ne rigidi grauis inclementia ponti

Sit ploranda tuae causa futura necis.

Tu caue ne medio deprensus in aequore, serò

Exoptes patriae tecta relicta tuae.

Elegia XVIII.

Ad Phoebum.

HActenus, & licuit, patrij propè flumina Lisae

Triuimus innocuis tempora verna iocis:

Et procul insano populi semotus ab aestu,

Et procul à curis barbara turba tuis.

Aonidum lucos, vulgoq́ue incognita tempe,

Et colui patrijs culmina nota Deis.

Hic mihi festiuae dictantes carmina Musae

Felices hederis implicuere comas.

Hic ego Pierijs potui comes ire Camoenis

Prata per ignauo non adeunda pede.

Et legere aeternâ ridentiâ lilia fronde,

Donaq́ue quae facilis sponte ministrat humus.

Nunc alio fortuna vocat, discedite Musae,

Da veniam Vati diua Thalia tuo.

Non ego te, comitesq́ue tuas dulcissima sperno,

Non loca quae pedibus trita fuêre meis.

Sed procul à summo diuina scientia coelo,

Euocat è vestro carbasa nostra freto.

Meq́ue iubet lepidis posthac valedicere curis,

Et magè sublimi credere vela mari.

At tu Phoebe pater cuius sacra signa secutum,

Me videt in castris tertia bruma tuis:

Si fuerit Rosimunda meis induta cothurnis,

Et non dissimili scripta Maria stylo:

Si thalamos Esther cecini, si funera Suêui,

Si retuli nostri facta stupenda Thomae.

Accipe defessi suprema poëmata Vatis,

Quaeq́ue tibi sacra sunt, viuere scripta sine.

Non tamen opto tui fieri pars vlla Senatus,

Hoc satis est, ciuem si sinis esse tuum.

Vrientius aeternâ redimitus tempora Lauro

Sat poterit populi frena tenere tui.

Nos humiles, famuliq́ue tui tibi thura feremus,

Muneraq́ue exiguus quae meus addet ager.

Dum vetat augustâ cingi mihi Daphnide frontem,

Quae nocuit cunis aspera stelle meis:

Tumq́ue mihi tenues prohibent maiora Camoenae,

Sentit & aduersos nostra Thalia Deos:

Sat mihi sit medios inter placuisse Poëtas,

Si faueat studijs Anna perenna meis.

Elegiarvm liber tertivs.

Reverendo et docto patri Iacobo Zevecotio magistro svo

NOn homines solum cedunt, sed cedit Apollo:

Seu ludas elegos, seu grauiora sones.

Ergo alij posthac optent sibi Numina Phoebi,

Tu mihi Numen eris, tu mihi Phoebus eris.

Guilielmus de Blitterswyck in Coll.

D.P.A. Brux. Poëta.

Nobilissimo et amplissimo viro D. Ivsto de Blitterswyck regiae maiestatis Consiliario, & sacri in Belgio Aerarij Praefecto fiscali

Domino & Patrono suo.

NAutis hoc vulgare est, Nobilissime Domine, vt dum mari se credunt polaris stellae ductum, & radios obseruent, ne dum temere fortè fluctuant, vel à portu penitus aberrent, vel eum non nisi tardè & summâ cum difficultate assequantur. Idem quoque mihi faciendum video; quam varia enim in hoc poëtices mari pericula sint, tam frequentia multorum naufragia testantur; quos vel Circes obscoenitas, vel Scyllae auaritia à rectae rationis cursu semotos turpiter fefellerunt. Id mihi ne contingat in polum te eligo, quem & iudicij candor fallere, & prodigiosum illud, omnibusq́ue naturae dotibus instrucutm ingenium falli non permittet. Si concedis cliens tuus ero & vates, Tu mihi Phoebus & Patronus. Vale Bruxellis ex nostro Coll. 13. Kal. Iun. 1623.

Nob.ma D.V. seruus in Christo

F. Iacobus Zeuecotius Aug.

Elegia prima.

Ad Nobiliss. V. Iustum de Blitterswyck Regiae Maiestatis Consiliarium, & Aerarij Belgici Praefectum Fiscalem.

DIcebam, satis est, lepidae discedite curae,

Non vacat Aonijs semper adesse choris.

Si mage vernantes tibi Musa sacrauimus annos,

Et fuimus populi pars quotacumque tui:

Hoc satis est, alio feruent iam pectora motu,

Et magis augusto mens calet icta Deo.

Quid iuuat imbelles tantùm coluisse Camoenas?

Improbat hoc medicus qui quoque Phoebus erat.

Sufficiat Rosimunda meis induta cothurnis,

Esther & Assyrio nobilitata thoro.

Sufficiant elegi, siluaeq́ue, & Graeca Maria

Quam latio docui carmine posse queri.

Materiam famae dedimus, nec nostra poësis

Parua licet, magnis est male grata viris.

Inuidiam merui, nec me meruisse pudebit;

Quo magis ingenium deprimit, illa leuat.

Sic Leo conspecto furiatus sanguine vincit,

Inuicto penetrans obuia quaeq́ue pede.

Sic cos à turpi seruat rubigine ferrum,

Quoque magis premitur hoc mage palma viret.

Me quoque sifas est aliquam sperare coronam,

Inuidiae quondam munere magnus ero.

Qui mea condemnat, commendat carmina liuor,

Dum rabie dignum me putat esse suâ.

Hoc mihi cum magnis commune heroibus esse,

Natalis Domini Dî voluere mei.

Quod Diui voluere, volo; non curo malignos

Nec furias timeo barbare Mome tuas.

Spernere tam vilem didicit Zeuecotius hostem,

Nollet & infami se placuisse viro.

Turpiter ignotum caecus diiudicat ostrum,

Turpiter insignem segnis asellus equum.

Si docti mea scripta legant laudabor abundè,

Quae venit à stupido gloria, nulla venit.

Et iuuat ignauo bilem mouisse thrasoni,

Paene sed â tali me pudet hoste peti.

Sic facilis veniat mihi fama, superbior essem,

Si nugas possem Mome timere tuas.

Tunc ego mordaci pugnarem fortis iambo,

Materies satyrae vel tua vita foret.

Dum leo cernit aprum, tunc se probat esse leonem,

Nobilis imbelles despicit ira feras.

Me quoque magnanimo si sors opponeret hosti,

Metra mihi forsan nobiliora forent,

Quaeq́ue modo exiguos tantum mihi porrigit haustus,

Musa daret clario pocula plena mero.

Sic aliâs miles qui fortè triarius esset,

Torpidus audaci dum caret hoste latet.

Nullus erit miles si martia praelia tollas;

Inuidiam tollas nulla poësis erit.

Intereà tu Phoebe tuum ne despice vatem,

Fataq́ue da studijs non inimica meis.

Dum magè sublimi credo mea carbasa ponto,

Metra sub auspicio scripta tuere tuo.

Non ego post lepidas repetam mea gaudia Musas,

Quas nimis aduerso sors premit atra pede,

Barbara quas procul hinc rabularum secta coegit

Ad meliora suos flectere regna pedes.

Finieram, plenâ cum maiestate verenda

Adstitit ante meum diua Thalia thorum.

Et simul arridens, quae te phantastice dixit

Mens profugum clarijs suadet abire choris?

Vera quidem quereris, quondam magè grata fuere

Saecula, cum regum cura Poëta foret

Cum sua constaret merito reuerentia Phoebo,

Et tantum celebris vnus & alter erat.

Diuitias modo mundus amat, leue carmina vulgus

Spernit, & ingenij credit inertis opus.

Cuncta potens fortuna regit, mundumq́ue subactum

Flectit ad arbitrium caeca fugaxq́ue suum.

Sed quid inhumanos formidas degener ausus?

Te virtute tuâ protege, tutus eris.

Despice quos, quamuis tumidos despexit Apollo,

Et procul à castris iussit abesse suis.

Immeritos fugiens, meritos celebrare memento,

Materiam latam si petis, ipsa dabo.

Blitterswyck videas magnos cui Pallas honores

Cessit, & ad summos prodiga strauit iter.

Ille tibi titulos scribendis versibus aptos,

Dignaq́ue maiori suggeret acta stylo.

Siue genus cupias, seu splendida facta referre,

Splendida quae referas facta, genusq́ue dabit.

Quomodo diua suo Themis officiosa clienti,

Principibus gratum dum iubet esse viris,

Ardua totius subdens aeraria Belgî.

Insigni voluit conditione frui.

Quomodo non vnâ celebratas dote Salinas,

Et Burgundiaci viserit arua soli,

Dum gerit Hispani commissa negotia regis,

Et fidum Domino se probat esse suo.

Quid referam varias tot in vno pectore linguas?

Ingenijq́ue sacras multipotentis opes?

Quid referam nati mores? non alter Iülus

Tam magno poterat à genitore dari.

Vt faciem, patris ingenium Guilielmus adumbrat,

Et dignum tali se probat esse domo.

Hûic ego Pieriâ praecingam Daphnide crines

Constanti sequitur si mea castra pede.

Et studijs nati magnum celebrabo parentem,

Externos patiar nec latuisse viros.

Te modo dimissas iterum reuocare sorores,

Te iuuet ad-solitum flectere vela fretum.

Dixerat, & vacuas subitò dilapsa per auras,

Effugit thalamo non mage visa meo.

Cedite degeneres, tu vela ratemq́ue Poëtae

Iuste rege, auspicio sint mea tuta tuo.

Tu mihi materiam scribendaq́ue carmina dices,

Tu mihi patronus, tu mihi Phoebus eris.

Elegia II.

Ad Bruxellam.

HEroum Bruxella parens, Belgiq́ue voluptas,

Vrbs nimium studijs deliciosa meis.

Si faciles animis non dedignare Poëtas,

Pegaseisq́ue tuus Zenna superbit aquis:

Quas toties hausit diuini musa Numanti

Nescia Romanis cedere nominibus;

Accipe Gandensi qui venit ab vrbe Poëtam,

Viuat vt in Populo pars aliquanta tuo.

Non tamen aut viles mens est mihi pascere curas

Otia vel vitae desidiosa sequi.

Musa vetat placidos curis se tradere Vates,

Et procul à vulgi mandat abesse choro.

Scilicet ingenuis sunt sidera certa Poëtis,

Illa suis laetos legibus esse iubent.

Illa nimis dulci mea flectunt fata tenore,

Et Populum supra barbariemq́ue locant.

Est aliquid laetum cunis risisse planetam,

Vlla nec in tristi signa stetisse domo.

Sint alij Veneris, sint Lunae sidere nati,

Mercurij faciles conditione sumus.

Ille Ioui socius solis mihi fulsit in ortum,

Duxit & ad cunas numiuna fausta meas.

Cum pius Albertus victi post fata Caleti,

Bruxellam niueis ingrederetur equis.

Certaq́ue per totum ducens prognostica vultum,

In geminâ scripsit prospera fata manu.

Pinxit & arcanis per frontem plurima signis

Luminibusq́ue notas iussit inesse meis.

Et leuiter clariâ permulcens tempora lauro,

Hic puer est Phoebi mysta futurus, ait.

Multaq́ue coniunxit, quae tantis territa monstris

Expertura fidem verba notauit anus.

Cedite degeneres, iam me iuuat esse Poëtam,

Iamq́ue iuuat faciles me coluisse Deas.

Tu Princeps Bruxella faue, tibi deferor hospes,

Musarum & charitum nobilis Aula faue.

Si Patria est vbicumque bene est, tu Patria Vati,

Tu domus es Musis grata futura meis.

Si tamen externo non fias dura Poëtae,

Meq́ue velis blando laeta fouere sinu.

Nec malè me turbent, qui turbant cuncta thrasones,

Et gremio doceant posse carere tuo.

Nec legat ardelio tetrico mea carmina vultu,

Nescia palpones, quisquiliasq́ue pati.

Ad latices Zennae viridi meditabor in herbâ,

Metra semel titulis non nocitura tuis.

Hîc ego non vno celebrandos carmine Ciues,

Hîc referam Populi mille trophaea tui.

Hîc fontes, collesq́ue tuos, & flumina dicam,

Et quae non dubijs sunt loca culta Deis.

Teq́ue nihil veteri iurabo cedere Romae,

Ornatam templis delicijsq́ue tuis.

Audiet, & tumido consurgens vortice Zenna

Cornua non Tiberi debiliora trahet.

Et me fortè suum gaudebit dicere Vatem,

Nobilior Musae factus ab arte meae.

Hoc mihi Dî tribuant, speret Mortalia vulgus

Fama meo tantum non sit iniqua rogo.

Elegia III.

Ad Illustriss. Principem Scipionem Cobellutium S.R.E. Presb. Card. & Biblioth.

MAgne Cobelluti cuius virtutibus impar

Submittit fasces nostra Camoena suos:

Quem patriae patrem sublimis Roma fatetur,

Patronum studijs quem dat Apollo meis.

Si fortasse tuus quâ viuat in vrbe Iacobus,

Quídve tui quaeras Musa clientis agat:

Vrbs iacet innumeris passim famosa trophaeis,

Bruxellam patrio nomine Belga vocat;

Hîc lepidis dulces studijs impendimus annos,

Et sequimur Clarias Numina nostra Deas.

Hîc qui vicino blanditur murmure Zenna

Me docet in certos cogere verba pedes.

Augustosq́ue viros tenui describere versu,

Ingenio dignos nobiliore cani.

Coupigny Dominum quem stirps doctrinaq́ue summum

Inter honoratos iussit habere locum.

Corselij titulos, & magni nomina Peckî,

Kinschotiq́ue sacram Wowerijq́ue fidem.

Et te quem proprio nutriuit lacte Minerua

Blitterswyck generis gloria rara tui.

Nec te Bronchorsti, nec te diuine Miraee

Indictos patitur versibus esse meis.

Innumerosq́ue alios lethi quos lege solutos

Fama triumphatâ viuere morte sinet.

Hi mea Phoebaeis incendunt pectora flammis,

Hi tribuunt faciles in mea vota Deas.

Et Gandae immemorem patriae praeponere suadent

Arma Brabantorum si modo fas sit humo.

Elegia IV.

Ad Exim. P. Georgium Maigretium S.T.D. & Ord. Erem. D.P. Aug. per inferiorem Germaniam Prouincialem.

ERgóne tam moestis venit properata quadrigis

Quae procul hinc aliò te iubet ire dies?

Ergóne Maigreti nec te discrimina terrent?

Nec variant animum mille pericla tuum.

Vndiq́ue sanguinei facies moestissima belli

Ardet, & infestos miles oberrat agros.

Vndiq́ue crudeles percurrunt arua latrones

Tuta viatori semita nulla patet.

Non satis extincto quis se bene credidit igni?

Si nescis cineri subdita flamma latet.

Prouidus offenso non fidit nauita ponto,

Qui memor est placidum fallere posse fretum.

Quid? quod & ambustos Mansueldî fraude per agros

Tendis, & incertis per loca culta viris?

Quid quod & Ardûennae tanges confinia siluae?

Me miserum quantis sunt ea plena malis!

Indigetes ipsos vel credes daemonas esse,

Tecta vel humanâ monstra timenda cute.

Ferrea vox illis, facies deformis, & ipsi

Incussura metum turpia membra Ioui.

Adijce iam vestes, est & grauis horror in illis:

Adijce compositas ad scelus omne manus.

Adde loci faciem quâ nil est tristius vsquam,

Credibile est ipsas saepè timere feras.

Luna tibi montem, monstrat manus altera vallem,

Monsq́ue suas siluas, imaq́ue vallis habet.

In medio nimium crebrò peragenda rotatu

Nec via trita satis, nec satis ampla patet.

Ad loca tam multis tamen infamata periclis,

Commissi ducit te pia cura gregis.

Me miserum! quid si vitae te munere priuet

Militis insani sanguinolenta manus.

Me miserum! quid si properent tua fata latrones?

Dî tribuant fati sit prior hora mei.

Téne ego te caeso Maigreti viuere possem,

Pendet ab affectu dum mea vita tuo.

Musa poëtarum quae mollia pectora versat

Non sineret patri me superesse meo.

Ergo minus fidos cautè procede per agros,

Dumq́ue gregem curas, sit tibi cura tui.

Ne malè securo dum forsan tramite tendis,

Lugeat inferias Belgica tota tuas.

Perge, tuoq́ue satis fueris dum munere functus

Bruxellam reducem sed citò flecte pedem.

Hoc tibi concedat pro quo fers omnia Christus,

Hoc pro quo pateris tanta periclâ Deus.

Elegia V.

In Vrientio Mastig. Ex personâ Vrientij.

INuide quid nostrae toties monumenta Camoenae,

Quid damnas faciles in mea vota Deas?

Quid tua nocturnis impendis somnia curis,

Carmina pallenti dum mea fronte legis?

Dum gemis angustam nobis applaudere famam,

Tradereq́ue aeternis scripta probanda viris.

Ac aliquid Belgas, aliquid mea carmina Gallos

Dicere, & Hesperio quisquis ab igne calet.

Haud equidem tanti est stulti censura Poëtae,

Inijciat studijs vt mala fraena meis.

Perge miser lento tabescere pectora morbo,

Miles & inuidiae tristia signa sequi.

Non ego te timeo, quamuis tibi delius amnis

Proximus aonias fundere possit aquas.

Scilicet indignis nihil haec vicinia prodest,

Tantalus in medijs dum sitit aeger aquis.

Quin etiam fama est asinum persaepe Sileni

Pocula Pegaseis hausta bibisse vadis,

Nec tamen hic quicquam didicit, qui tardus asellus

Venerat, hinc iterum tardus asellus ijt,

Est aliud sacris agitari pectora flammis,

Est aliud clausum corde fouere Deum.

Ille iubet, viles populi contemnere curas,

Ille iubet nugas stulte Poëta tuas.

Templaq́ue perpetuae pandens sublimia famae,

Maiorem inuidiâ me probat esse tuâ.

Tempus erit cum plebei pars muta sepulchri

Pressus ab ignotae mole iacebis humi.

Cum tua ferales accedent busta volucres,

Stabit & in tumulis plurima bubo tuis.

Tunc commissa tuos damnabunt crimina Manes,

Tunc spuet ad nomen cuncta iuuenta tuum.

Quaeq́ue grauem tristi signat modò pollice fastum

Fama tuo veniet non nisi dura rogo.

Forsan & inscribet meritâ breue carmen in vrnâ,

Hîc iacet inuidiae, barbariaeq́ue reus.

At mea fatales dum scindent stamina Parcae,

Fessaq́ue componet lumina summa dies:

Candida cygnaeis spargentur corpora plumis,

Et procul hinc alio sub Ioue tutus agam.

Non poterit quaecumque mihi fortuna nocere,

Et veniet capiti mors sine morte meo.

Est locus extremis procul hinc conterminus Indis,

Ridet vbi nullo frigore tactus ager.

Elysios olim campos dixere priores,

Spiritus huc quoniam carne solutus eat.

Aurea non vno vestitur terra colore,

Pictaq́ue gramineos efficit herba thoros.

Credibile est paribus decoratum dotibus orbem,

Ante cruenta feri regna fuisse Iouis.

Cum nondum gladios, infaustaq́ue nosceret arma

Mundus, & iniussus tritica ferret ager.

Nec femur insano grauidum tumuisset Iaccho,

Nec maris è spumâ Cypria nata foret.

Hîc populi mores, & crimina foeda perosae

Et sortis dubias desipientis opes:

Insontes habitant pallatia libera Musae,

Indociles vulgi conditione regi.

Hîc propter vitreas lyricus Torrentius vndas

Metra Venusinis non leuiora canit.

Papius hic veteres felix comitatur amicos,

Et numerat ciues terra beata tuos.

Attonitusq́ue legit sublimia nomina Vatum,

Quos peperit fausto Belgica laeta sinu.

Nos quoque si fas est numero referemur in isto,

Et veniet cineri laus aliquanta meo.

Interea tu perge meos damnare labores,

Scriptaq́ue tam paruo non agitanda foro.

Phoebus erit iudex cum tu vesane tacebis,

Perge modò, & stupidum te simul esse proba.

Elegia VI.

Ad Nobiliss. D. Henricum à Bronchorst arcis Viluordianae Praefectum.

BRonchorsti placido cui sidere risit Apollo;

Poculaq́ue è clarijs praebuit hausta vadis.

Quem sibi praefectum Viluordia laeta veretur,

Subijcit & famulas Zenna libenter aquas.

Quem Franci, Belgaeq́ue suum nouere Poëtam,

Indocilem priscis cedere nominibus:

Quid leue quod Flandro profudimus ore poëma,

Quid celebras vili scripta coacta stylo?

Ah temere, nam nulla meos fouet aequa labores

Musa, nec Aonijs ora rigantur aquis.

Ipse vides tardis aegre serpentia neruis

Carmina, ab ingenij fonte venire mei.

Ipse vides segnem penitus frigere Camoenam,

Verbaq́ue torpenti non nisi pigra dare.

Scilicet aduersâ tentaui Pallade Pindum,

Et mihi, quae reliquis fauit, iniqua fuit.

Musa tibi facilis meliori numine seruit,

Cor magis Augusto sueta replere Deo.

Illa tibi nullum passura poëmata fatum

Dictat, & à cunctis metra probanda viris

Illa tuos priscis titulos heroibus aequans,

Non sinet ingenij facta perire tui.

Hic viues, viuesq́ue alijs celebratus in oris;

Dum Pater hibernis Zenna tumebit aquis,

Elegia VII.

Ad Consultiss. D. Ambrosium de Lefebue I.V. Licentiatum & in Cancell. Brabantiae causar. Patronum.

QVis neget? innocuas defendunt Numina Musas;

Et Superûm Vates maxima cura sumus.

Hi mea felici dispensant fata tenore,

Sorsq́ue vetant laeuas ne vehat vlla vices.

Et quamuis tetricos memini sentire planetas,

Soluereq́ue instabili dura tributa Deae:

Cum puer ignoto vix dum nouus hospes in orbe,

Paene fui nimijs bis tumulatus aquis;

Cumq́ue procul Belgis Saturnia regna secutus

Multa solo timui, plura pericla salo.

Me tamen ambiguae per tot discrimina sortis

Numine protexit diua Thalia suo:

Indocilemq́ue leues Populi captare fauores,

Desidiae vetuit segnia castra sequi.

Haec iubet vt celebris centum Bruxella trophaeis

Materiam studio suggerat ampla meo.

Ac fontes, nitidasq́ue domos, laudandaq́ue monstrat

Flumina, non Clarijs inferiora vadis.

Et simul ingenuo sinceros pectore Ciues,

Et docet indigetes me celebrare Deos.

Quin etiam non degeneres mihi iungit amicos

Quos par ad sacras entheat ardor aquas.

Pars quorum tu magna venis facunde Lefebue

Ciuica pro pauidis qui geris arma reis.

Hinc si fama meam non dedignetur auenam,

Mandabo cineri te superesse tuo.

Hoc nimium mihi nota fides, hoc pura merentur

Pectora, & ingenij flumina diua tui.

Hoc necis extremo numquam violandus ab igne

Commendat, Dominum quem profitemur, amor:

Hoc mihi praecipiunt tot in vno pectore dotes,

Quas tibi dat plenâ prodiga Musa manu.

Scilicet ingratus numquam vixisse probabor,

Effectus meritis tempus in omne tuus.

Sed post fata mei viuant si fortè libelli,

Et numeros repetat grata iuuenta meos;

Dum fugiet mutam viuax Zeuecotius vrnam,

Ac aliquo famae murmure notus erit:

Tu quoque Lethaeae ridebis spicula mortis,

Plurimus in nostro scriptus amice libro.

Elegia VIII.

Ad Alpes.

HElueticae cautes, Bacchoq́ue incognita saxa,

Et tantum sterili culmina tecta niue.

Dum vocor Italiam tenero permittite Vati

Non nimium fesso vos superare pede.

Tuq́ue Pater Gotharde niues cohibere memento

Ne mea pro lacrymis ebibat vmbra niues.

Ignorata ferae lacerent ne membra volucres,

Pascat & obcaenas triste cadauer aues.

Aut mage communi quondam tumulanda sepulchro

In vestro iaceant frigida membra iugo.

Sunt mihi iura. tui nimium bene nota sacelli,

Faetet vbi multis terra cadaueribus.

Hic ego tres nimium subuersos pondere Francos,

Hic Belgae memini me doluisse vices.

Quis scit an illustri fuerint de stirpe creati,

Aut studij celebres nobilitate sui.

Forsan & ex illis Musarum signa secutus,

Aut aliquis Phoebi clar[u]s ab arte fuit:

Nunc procul à Patrijs nulli lacrymabile terris

Faetet in Helueticâ vile cadauer humo.

Adspice quàm fragili pendent mortalia filo,

Adspice quàm dubijs sors fluit acta rotis.

Nil hûic nobilitas, nil illi profuit aurum,

Gothardus nimiâ mersit vtrumque niue.

Dumq́ue peregrinis quondam condantur arenis,

Hospitium strigibus corpora nuda iacent.

Forsan & Helueticae medicamina noxia sagae,

Ossaq́ue Thessalicis dant nocitura modis.

Heu miseri! non vlla parens germanaq́ue vobis

Compressit tremulâ lumina fracta manu.

Non gelidum Syrio corpus perfudit amomo,

Non fixit rigidis oscula summa genis.

Necdum defessos occlusit luminis orbes,

Cunctaque Gothardus praestitit officia.

Spiritus ignotas expulsus cessit in auras,

Barbaricamq́ue colit non tumulatus humum.

Ah melius Gotharde meis succurre Camoenis,

Foeliciq́ue iube me magis ire pede.

Tuq́ue colens celsi fastigia montis Oreas,

Lapsuras retine me properante niues.

Elegia IX.

Ad R.P. Ioannem Aughemium Ord. Erem. D.P. Aug. Exprouinc. Bruxellis Priorem.

AVghemi meritam cui sacra scientia laurum,

Porrigit in titulos officiosa tuos:

Quem facili pietas ad summos duxit honores

Calle, parem primis iussit & esse viris.

Si mea quid faciat fortasse Camoena requiris,

Quâq́ue minus faustos transigat arte dies.

Hei mihi dum patriae lugubria vulnera nostrae,

Defleo, & instabilis iura tremenda Deae.

Nullus in exsangues versus mihi seruit Apollo,

Nulla mihi sacram Musa propinat aquam.

Scilicet ignauus tetigit mea pectora torpor,

Et mea nescio quo corda tremore stupent.

Scilicet ignotas procul hinc secessit in oras

Phoebus, & à nostris vela reflexit agris.

Horrida Mauortis doctae timuêre Camoenae

Numina, barbariae creditur ille pater.

Ter cùm Castalijs celebrassem sacra Deabus,

Diripuit surdus ter mea sacra Notus.

Votaq́ue foedifragus derisit inania ventus,

Pronus in obsequium Mars violente tuum.

Sic erit, expulsis morientur carmina Musis,

Nullaque cum Phoebo nota poësis erit.

Sic erit, aduerso semper cruciabimur astro,

Sorsq́ue premet patriam non nisi dura meam.

Iam prope bis septem numerarunt lustra coloni

Cum gemuit belli crimine laesa Ceres,

Et toties ignes, toties plorauimus arma,

Mersaq́ue crudeli iugera multa freto.

Cum sibi subreptos nequicquam Tityrus agnos

Fleuit, & amissas Alphesibaeus oues.

Et modò Flandriacae sublimia moenia Slusae

Quae Batauo potuit prodere sola fames;

Et modò victoris funus lacrymabyle Parmae

Seruijt in luctus Belgica terra tuos.

Nec potuere feri lituos confringere Martis

Foederae per multos non violata dies.

Nassouij stultam rabiem Brabantica nuper

Caedibus & flammis diruta sensit humus.

Tu quoque Mansueldi post tot periuria nostros

Tentasti propriâ non sine clade focos.

Scilicet hic quemquam Nemesis vetat esse beatum,

Vindicat haec Domini Numina laesa Dei.

Belgica tam varijs olim famosa triumphis,

Belgica tam multis nobilitata bonis.

Subiuga cûi meritam concessit Graecia palmam,

Reginam Solyme quam superata tulit.

Dum nimis haereseos demens agitatur Erinny,

Sanctaq́ue legitimi frena retractat heri:

In propriam caeco stimulata furore ruinam

Fertur, & inferias instruit ipsa suas.

Nec timet exemplum superati triste Bohemi,

Heidelberga tuas nec Palatina vices.

Scilicet instantis praenuncia fulmina cladis

Cernere commoti non sinit ira Dei.

Elegia X.

Ad R.P. Fulgentium Steuins Augustinianum desperatè (vt fama erat) laborantem.

INcipe supremas mecum mea Musa querelas,

Incipe lugubri carmina moesta chely.

Et tu quae viridi circum mea tempora fronde

Dulcia flectebas gramina, laurus abi.

Non facit ad tristes tam laeta corona Poëtas

Iam mihi pro lauro moesta cupressus erit.

Illa mihi diro dum cinget tempora nexu;

Immemorem socij non sinet esse mei.

Fulgenti! mi Fulgenti! téne ergo sorores,

Te sine me mandant limen adire necis?

Et mea tam charo viduabitur aegra sodali

Musa dein laetos non habitura dies?

Nec dabitur patrij posthac ad flumina Lisa,

Aut magis ad vitrei laeta fluenta Calae;

Inuidiae famulos merito contemnere fastu,

Multaq́ue de multis quae tibi nota loqui.

Nec dabitur iucunda meae monumenta Camoenae,

Tradere iudicio discutienda tuo.

Scilicet immites prohibebunt omnia Parcae,

Abrumpent rigidâ quae tua fila manu:

Imponentq́ue meis aeterna silentia Musis,

Et cogent clarijs me procul ire choris.

Nec Bruxella meos quamuis gratissima versus

Audiet ad latices vitree Zenna tuos.

Non ego per cunctas pallatia sparsa plateas,

Non referam dotes vrbs opulenta tuas.

Non ego magnifici collegia clara Senatus,

Non narrabo tui Iura tremanda fori.

Nec mihi materiam sinceri pectore ciues,

Nec faciles animi, relligioq́ue dabunt.

Et gelidos grato salientes murmure fontes,

Et reticebo suis templa superba bonis.

Nec semel extinctum poterunt reparare vigorem,

Numinaq́ue aduersi reddere fausta Dei:

Quotquot honoratam miracula cerno per vrbem,

Quae mihi Gandauo sunt magè grata meo.

Degeneres habitabit iners Zeuecotius vmbras,

Nec posthac aliquo carmine notus erit.

Infaustumq́ue gemens sinceri funus amici,

Pro versu lacrymas verbaq́ue fracta dabit.

Et procul à patriâ tumulum componet inanem,

Qui nimium moestis saepè natabit aquis.

Hîc quoties primo pallebunt sidera sole,

Et quoties lassis sol iuga demet equis;

Ter Manes, nomenq́ue sui clamabit amici,

Ter medios rumpet lacryma multa sonos.

At tu Phoebe tamen si te medicina parentem

Vera vocet, tantis auxiliare malis.

Ecce iacet misero superatus pectora morbo,

Vicinaeq́ue timet ferrea tela necis;

Qui toties tenerae pandit tua templa iuuentae,

Qui populi potuit signifer esse tui.

Si superest spes vlla, meo succurre sodali

Quo sine vita mihi non nisi dura fluit.

Si superest spes vlla, tuo succurre Poëtae

Qui toties aquilas & tua signa tulit.

Teq́ue duos si sanus eat, sanare memento,

Nescis pars animi quanta sit ille mei?

Hoc socio tristes nequeant mihi currere soles,

Aut fortuna meis vlla nocere bonis.

Hoc sine sors votis semper furit aspera nostris,

Et trahit inuisas vita seuera moras.

Ergo veni, geminum si non vis perdere Vatem,

Et repara medicâ languida membra manu.

Sic tibi sacrifico peragam solemnia ritu,

Appendens adytis debita vota tuis.

Elegia XI.

Ad R. & D.P. Chrysostomum Henriquez Historiographum gener. fascic. Sanctor. Ord. Cisterc. edentem.

CAelestes animos, mundoq́ue incognita dudum

Nomina dum calamo liberiore refers.

Dumq́ue tuis totus studiis insudat Apollo,

Inter & heroes te iubet esse suos:

Nos humiles veteri iuuat indulgere labori,

Certaq́ue per certos cogere verba pedes.

Et leuis indociles auram captare popelli,

Et pauidi magnis nos sociare viris;

Ad latices Zennae tenui modulamur auenâ

Quod tantum Corydon, vel Melibaeus amet.

Scilicet exiguos sphaeram mihi strinxit in actus

Natura, & magnis me vetat esse parem.

Sanguineusq́ue mihi dederat quem prodiga succum,

Postea phlegmaticis est vitiatus aquis.

Et minuit gelido siccoq́ue humore vigorem

Sors grauis, & longae taedia multa viae.

Te melior natura fouet, doctrinaq́ue fautrix

Nil sinit ingenio celsius esse tuo.

Illa tibi Vastum viuenti pandit Olympum,

Templaq́ue mortali non adeunda pede.

Et docet aeternas Superûm describere laudes,

Et nihil inuicto non superare stylo.

Illa tibi summam Lachesis dum neuerit horam,

Effugiet structos non moritura rogos.

Et procul ad terras alio Titane calentes,

Deferet ingenij scripta diserta tui.

Audiet & miro celebrans tua nomina fastu

Fama tuo veniet non inimica libro.

Et veteres inter statuam tibi ponet & aram,

Ad quam perpetuo thure litabît honor.

Silvae.

Reverendo et docto patri Iacobo Zevecotio magistro svo

DVm siluas, elegosq́ue canis, doctoq́ue cothurno

Magnorum ploras tristia fata ducum:

Mirentur reliqui veterum sacra nomina Vatum

Tu mihi pro centum vatibus vnus eris.

Antonius de Wansin in Coll.

D.P.A. Brux. Poëta.

Nobiliss. Et Generoso V. Henrico a Bronchorst Arcis Viluordianae Praefecto, &c.

ACcipe metra tuus tibi quae Zeuecotius offert

Bronchorsti generis fama decusq́ue tui.

Hîc tibi pro folijs producent carmina siluae

Quae poterunt oculos pascere fortè tuos.

Hîc tibi pro varijs fruticum speciebus & herbis,

Inuenies vario metra ligata pede.

At si fortè tuis, vt erunt, indigna Camoenis,

Et videas animo non placitura tuo;

Ah caue ne teneros perimat tua spongia versus,

Aut mea difficili carmina fronte legas.

Adspice diuerso variatas germine siluas;

Siluarum varij conditione sumus.

Silua tibi violas, vrticas silua ministrat,

Multaq́ue graminibus sunt mala mixta bonis.

Nos quoque non vno facimus dum carmine siluá,

Quid vetat vrticis iungere posse rosas?

Ipse quidem si stella mihi minus atra fuisset

Quae fuit in cunas imperiosa meas:

Ad tua maiores animans praeconia Musas,

Efferrem tumido regia scripta stylo.

At modò dum prohibent, sine queis quid possumus? astra,

Quae tibi metra damus qualiacumque lege.

Ad. D. Virginem.

QVam legit Eois diues Nabathaeus in vndis

Pulchra peregrino gemma colore placet.

Quae regit immensum violentis legibus orbem

Pulchra micat Lydis, aurea vena vadis.

Dulce nitent violae, primi dum tempore veris

Pulchrae formosas explicuere comas.

Quae nimijs mundum prohibent horrere tenebris

Pulchra sub obscurâ sidera nocte micant.

Solq́ue renascentis Princeps & causa diei

Pulchrum lucifero vibrat ab ore iubar.

Et rosa quae nares geniali pascit odore,

Pulchra dionaeo sanguine tincta rubet.

At tu Virgo Parens praefulges pulchrior omni

Gemmâ, auro, violâ, sidere, sole, rosâ.

Ad. D. Franciscum.

QVi Francisce tuae cernens miracula vitae

Ferreus haud vllo tactus amore riget:

Hunc ego non hominem credo, qui durior ipsis

Alpinis longè rupibus esse potest.

Ad. D. Mariam Magdalenam de eius lacrymis.

MAgdala dum tristi vitiorum compede vincta

Soluendam Domini te iacis ante pedes;

Dumq́ue tui defles suspensi fata Magistri

Anxia desertis in tumuli foribus.

Quam dulces fundis lacrymas, quam nobile flumen

Nascitur ex oculi diuite fonte tui.

Pactolus tali se vellet origine nasci.

Vellet & auriferi nobilis vnda Tagi.

Illi etenim solum voluunt sub fluctibus aurum,

At fluit ex oculis plurima gemma tuis.

Illustrissimo Principi Scipioni Cobellutio S.R.E. Presbytero Cardinali & Bibliothecario.

ILlustris heros, cuius inclitum nomen

Vltra Britannos fama cognitum fecit,

Quem totus admiratur, & colit Mundus

Ob singularis ingenî pias dotes.

Ignosce titulis Musa si tuis impar

Nil canere possit purpurâ tuâ dignum.

Quis enim Poëta Delphico Deo plenus

Tam diu bicipiti somniauit in monte,

Vt tanta versu merita claudat angusto,

Ob quae supremus orbis arbiter Paulus

Te purpuratos scripsit inter heroes,

Et sanctioris consili Senatores?

Ignosce Princeps, ista voce mortali

Dicenda non sunt, quae stylo magis digno

Apollo famae consecrauit aeternae,

Nepotibusq́ue posterisq́ue venturis,

Cunctisq́ue tradens seculis celebranda.

Ast ego minorum minima pars Poëtarum

Cui nec Camoenae, nec pater Camoenarum

Phoebus struendum seruit aequus in versum,

Pro laude cuncta quam merere, te dicam

Titulisq́ue cunctis, laudisbusq́ue maiorem.

Ad R.P. Antonium Verhelst August. annuum Patroni festum celebrantem.

MIraris fratri cur non vult cedere soli

Luna, iubens noctis tardius ire rotas?

Antonius virgo est, hinc haeret virgo Diana,

Vellet & Antonio semper adesse suo.

Aliud ad eundem.

DVm veteris cupis Antonij cognoscere vitam

Inscie quid mutas consulis historias?

Quid procul hinc posui percurris tesqua Canopi,

Tesqua semel tanto nobilitata viro?

Exemplo poteras viuo & propiore doceri,

Antoniumq́ue nouo cernere in Antonio.

In Haereticum Vrientio-mastig.

INdigne Musis asine, noctis infaustae

Deuota proles, scilicet satis non est

Apostatarum nota fex Poëtarum,

Iniuriosum qui nihil sciunt praeter

Garrire carmen: scilicet nouum monstrum,

Nouus cinaedus cuius impium nomen

Ne polluatur charta nostra suppressit,

Faetente versu bella mouit in laruas,

Et seu paternum fortè minxit in bustum,

Seu sic decebat ebrij styli Vatem

Poëma Phoebo turpe scripsit inuito.

Quod vel fouendis muribus dabit nidum

Vel magè Poëtae seruiet cacaturo.

Beate Vrienti siue iam poli ciuis

Mortalitatis assides Redemptori,

Seu per serenos coelitum vagans hortos

Suaue Matri virgini paras sertum,

Deflecte vultum, cerne foetidi Vatis

Miserum poëma, quo tuum impudens audet

Lacerare nomen, & furore non digno

Offendere vmbram Principis Poëtarum;

Et pro labore quod meretur hoc praesta

Vt ipse vomitum sorbeat suum rursus;

Grauisq́ue sibimet, omnibus sit inuisus,

Vitaq́ue functum non leuis premat tellus.

Nec deuouendo fama surgat è busto

Nisi quam mereri poterit actus in furcam.

Ad F.F.W. Profitentem.

ARdet infelix Sodome, peritq́ue

Sulphuris foedo tumulata busto,

Et licet tardè, tamen esse iusta

Numina sentit.

Lethus à Diuis monitus benignis

Praeuenit cladem catus imminentem,

Praeuenit promptum nimium furentis

Fulmen Ihouae.

Et fugit velox citò diruendum

Horridum sacri sceleris lupanar,

Nec tamen totus fugit, infidelis

Restat Iphille.

Illa dum vecors vetitos ad ignes

Non satis cautos oculos reflexit,

Induit duram silicem, nec vltra

Saxea vidit.

Mundus infamem Sodomen secutus

Prouocat lentos superos, suisq́ue

Non sinit culpis Nemesin volentem

Ponere fulmen.

Gaudet infelix, neque gaudiorum

Prospicit finem tragicum suorum,

Nec scit imprudens, lateat quod istâ

Anguis in herbâ.

Tu nimis vani breue schema saecli,

Et nouae luxum Sodomis relinquens

Praeuenis foetam Domini Tonantis

Callidus Iram.

Perge Fulgenti facie irretortâ,

Et caue spreti meminisse mundi,

Grande in exemplum tibi curiosae

Sors sit Iphilles.

Ad F.C.H.A. Profitentem.

QVando terrarum prohibetur vmbrâ

Luna se viso reparare Phoebo,

Induens pullos habitus negatum

Luget honorem.

Quisquis vmbroso stolidam inuentam

Consecrat mundo, nimis ille densis

Horret infelix tenebris, egensq́ue

Luminis errat.

Tu supra sortem populi vocatus

Solis aeterni iubar intueris,

Altior mundi tenebris, & omni

Altior vmbrâ.

Perge io constans, animoq́ue magno

Disce pellacis malè fida carnis

Gaudiae, & fluxos pereuntis orbis

Spernere lusus.

Ludat infelix, nihil est in istis

Lusibus tutum, trahit illa longam,

Heu nimis longam! citò finienda

Fabula caudam.

Quid fugax mundo tribuet voluptas

Cùm Deus iusta stimulatus irâ

Exiget poenas, tragicoq́ue claudet

Omnia fine?

Scilicet qui iam Nemesin morantem

Spernit incautus, Nemesin probabit,

Et graues inter tenebras furentis

Sentiet iram.

Sorte tu contra meliore viues

Inter ardentes genios Olympi,

Et tuum nullam patietur vnquam

Sidus eclipsim.

Cronicon in nuptias Nob. V. Gerardi de Clercq. I.C. & Mariae Zeuecotiae.

ConnVbII ZeVeCote & CLerCq IVngVntVr aMore,

DIe CVpIdo faVe, tVq́Ve benIgna VenVs.

Ad Nob. V. Michaëlem Seclynium Heynae Toparcham ipsis Kal. Ian.

NVlla Tagus misit quae mittam dona Seclyni.

Musa inopi misit carmina, carmen habe.

In aduentum R.D.A.T.G.E.

QVid dubitas lentos cur aegrè proferat ignes,

Huncq́ue morâ stringat sol breuiore diem?

Antonio natura iubet concedere solem,

Quae simul hic soles non sinit esse duos.

Ad D.O.C.B. profitentem.

CHRONICON.

DeIN MIhI VIVere ChrIstVs est.

SE vel vestiat auro,

Vel tinctâ tragico murice purpurâ

Et venetur honores,

Quem vanâ nimium ludit imagine

Pellax gloria mundi.

Obscenam foueat in tepido sinu

Moecham mollis adulter,

Et toto stolidus gutture Cypridos

Potet dulce venenum,

Quod damnata dein non satiabili

Rodet viscera morsu.

Me longè stimulans nobilior sitis

Ad vitalia Christi

Fortunae saturum vulnera prouocat,

Illic immemor auri,

Et mundi dubijs casibus altior,

Dio nectare potus

Spernam letifero noxia toxic[o]

Vafrae pocula Circes,

Et viles siliquas queis sterilis suos

Mundus pascit alumnos:

Illic continuò dum fruar otio,

Securaq́ue quiete,

Me nullum pauidâ crimen imagine

Perturbare, nec vlla

Terrenis poterit Cypris amoribus.

Illic victor ouabo,

Et cunctis gradiar fortior hostibus.

Et si quando seuero

Deducens hominum stamina pollice,

Concludat breue vitae

Optata spatium Parca coronide,

Nullo nubila luctu

Fatalis feriet intrepidum dies,

Tunc non vlla sequetur

Funus flebilibus praefica naenijs,

Et non vlla beatos

Manes excipient moesta celeumata,

Sed me vulnera Christi

Victurum superis sedibus inserent.

Ad R.P.I.V.E. Neomystam.

SIc sic eundum est; nempe nil durabile

Nihilq́ue longum mundus infelix habet.

Mirare tectum gramine virenti solum,

Sed si vel aquilo spargat hybernas niues,

Nimiúsve campos solis exurat calor,

Nullo deinceps gramine virescit solum.

Mirare flores verna quos parit dies.

Dum lenis aura spiritu molli fouet,

Non impeditas explicant laeti comas:

Sed si subortus turbo, vel flatu inuido

Crudelis auster caudicem tenerum abscidit

Non erigendum denuò inclinant caput,

Sinuntq́ue fluere folia. Sic mundus perit,

Suoq́ue quidquid Luna sub coelo videt

Mortalitatis lege damnatum sibi

Subiecit Atropos. Forma, nobilitas opes,

Et si quid aliud mundus in summo locat.

Inane parui temporis ludibrium

Durare nescit, obuiumq́ue propriae

Fertur ruinae, sola virtus permanet,

Iunonioq́ue nititur in altum gradu.

Hanc pertinaci sequere praeeuntem pede

Beate Mysta, quemq́ue sacrifica creas

Lingua Tonantem, quemq́ue felici manu

Tractas Iesum corde sincero cole.

Clepsydra.

LAbilis ille cinis vitae qui diuidit horas,

Nos probat haud vllâ posse quiete frui.

Ad R.D.I. Amarca Abimelechum edentem.

ABimelechi crimen, & manes Iether,

Et quidquid ille gemuit admissum lapis

Qui sic dolendum sanguinem inuitus bibit,

Quod tam superbo carmine & graui stylo

Animatus oestro Marca Phoebaeo sonas;

Inane supra vulgus, asinorum genus,

Momi nepotes, Zoilo dignos Patre,

Aeternitatis viuet insculptum libro.

Votum ad D. Virginem stellam maris.

QValis in immenso iactatus nauta profundo,

Fluctuat iratas anxius inter aquas;

Dum videt infelix decumanas stare procellas,

Horridaq́ue insanos bella mouere Notos;

Territus, & vix iam retinens defessus habenas,

Concipit ad Patrios plurima vota Deos;

Et modò sollicitis per cuncta vagatur ocellis,

Si notet in toto lumina nulla Polo:

Et modò Tyndaridas duo prospera sidera fratres

Orat in auxilium supplice corde suum.

Talis ego tumido ponti iactatus ab aestu

Expositus furijs naufrage Munde tuis,

Inter scyllaeam rabiem deprensus, & inter

Mille procello si monstra cruenta maris:

Ad te Virgo meas supplex conuerto querelas,

In dubijs facilem fer mihi rebus opem.

Da precor horribiles Mundi superare procellas,

Nullaq́ue ab offenso damna timere freto.

Da precor optatum vitae contingere portum,

Sic mihi Tyndaridum sidere maior eris.

Ad D. Antonium.

COntra asinum sonat Antonius, tu nempe subactà

Carne indefesso tendis ad astra pede.

Anthonius flos est, nempe in te fertilis omnes

Virtutum flores crescere iussit amor.

Siue ergo Antonius, vis Anthoniúsve vocari.

Conueniet vitae nomen vtrumque tuae.

Epitaphium Alexandri Magni.

MAgnus Alexander iacet hâc sub rupe sepultus,

Cui domitus Mundus non satis vnus erat.

Adspice quàm magnis vastentur magna ruinis,

Quàm fortuna leui ludat iniqua fide.

Mortalem hunc hominem potuit mors sola probare,

Quem poterant aliquem facta probare Deum.

Epitaphium Pauperis.

HOc iaceo in tumulo terrâq́ue & gramine tectus,

Qui dum viuebam nudus inopsq́ue fui;

Nulla fuit viuo requies, concessit Olympus

Vt possim requie post mea fata frui.

I modo qui multos auri corradis aceruos

Dum moritur simili diues inopsq́ue modo.

Epitaphium Bebrij potatoris.

EBrius hoc Bebrius voluit sub fonte locari,

Labilis assiduam pellat vt vnda sitim.

Parce precor Manes precibus turbare sepultos,

Si pius es, potius funde viator aquam.

Epitaphium duorum fratrum queis nascentibus & morientibus vna dies fatalis fuit.

VNa domus viuis, est & domus vna sepultis;

Lux parit vnà duos, lux necat vnà duos.

In Nuptias Francisci Zeuecotij, Veteri Burgi Actuarij, & Isabellae Coucke.

QVae Musa me furore

Agit suauiore?

Et paene non volenti

Et paene non potenti

Nouum poëma mandat?

Hinc hinc abite moesti,

Hinc hinc abite tristes.

Quies nulla nascituris

Serena stella fulsit,

Quos tetricus planeta,

Vel quarta Luna longas

Iubet fouere curas;

Seueritasq́ue toruo

Catoniana vultum

Horrore peruagatur.

Procul hinc procul profani,

Procul hinc procul seueri.

Non ista tam profanae,

Non ista tam seuerae,

Camoena seruit auri,

Cantamus ista laetis,

Cantamus ista sponsis.

Tibi nouelle sponse,

Tibi nouella sponsa,

Quos castus in futuros

Hymen ligauit annos,

Quies filias Dione,

Et filios Apollo,

Parentis vtriusque

Vultuq́ue moribusq́ue

Simillimos spopondit.

Sic ite sic beatos

Senecta laeta cernat,

Et tarda claudat annos.

Ad R.D. Antonium Sanderum Gand. S. Isidorum edentem.

DVm tam felici describis Sandere libro

Magnificus titulos quos Isidorus habet:

Qui potuit regi minitantia fata Philippo

Sistere, & instantis vertere tela necis;

Quiq́ue prius vermes centum post lustra sepultus

Intacto vetuit corpore posse frui;

Non sinet ille tuos violari morte labores,

Viuet at aeternus post tua fata liber.

Illustrissimo & Reuerendissimo D. Iacobo Boonen Mechliniens. Archiepiscopo.

ILlustris Heros, cuius ad praeconia

Nec Phoebus ipse sufficit;

Quem diua Ganda patriae patrem semel,

Sed iam vocat Mechlinia.

Quem singularis mille dotes ingenî,

Et prodigus coeli fauor,

Veterumq́ue supra exempla, & imbecillium

Captum locant mortalium.

O si liceret voce maiori eloqui,

Encomia tibi debita,

Quae nulla non loquetur, & sciet dies,

Et nulla non mirabitur.

Multos profectò mors auara possidet,

Quorum tenebrae desides,

Peiusq́ue tenebris impium silentium,

Sciri prohibuit nomina,

Quorum labores, nobilesq́ue laureae

Obducta sunt aerugine.

Sed cuius astro melior arridet Deus,

Et quem Camoenae diligunt;

Famaeq́ue gloriaeq́ue securus suae

Nec iura mortis, nec feras

Obliuiosi temporis leges timet.

Beatus ergo es, maximos

Quem Flandra tellus inter horoas colit;

Nam nulla proscribet dies

Quos aequa titulos fama decreuit tibi;

Sed noscet illos Hesperus,

Noscetq́ue quisquis sole ab eoo calet,

Dum longa current saecula.

Primitiis R.P.F.D.A.

QVid procul hinc positam tendis Babylona viator,

Iactat vbi assiduus moenia cocta labor?

Quid vaga deserti percurris tesqua Canopi,

Nobile Pyramidum qua celebratur opus,

Crede mihi mundi non sunt miracula tanti,

Plura tibi tribuet, & propiora fides.

Non opus hîc primis combustos ignibus Indos

Visere, & ignotis littora iuncta fretis:

Non opus Hesperium solis lustrare cubile,

Non opus ad fontes currere Nile tuos.

Credenti vicina damus, sub pane, meroq́ue

Celatur, qui se prodit vbique Deus.

Credite mortales, Deus est quidcumque videtis,

Continet immensum circulus ille Deum.

Quod coelum deno non circumplectitur orbe,

Exiguo clausum Numen in orbe latet.

Attonito natura stupet concussa pauore,

Dum videt ingenio maius id esse suo.

Illi Animi aeterni, patriae felicis alumni,

Quies sacra coelestis nectaris vnda fluit:

Omnia mirantur, nec sat sibi credere possunt

Fictum hominem proprium fingere posse patrem.

At tu macte animo magni Neomysta Tonantis,

Perge tuum artifici voce creare Deum:

Perge piâ tractare manu quem fingis Iesvm,

Vitae perpetuae nobile pignus habes.

R.P.A.V.E.A. Neomystae.

MVsa Pindi quae virentes

Ambulans per hortulos.

Aureum bibis liquorem

Ex fluento Pegasi,

Quem Poëtis inde fundis

Ad struenda carmina:

Necte nostri Musa Mystae

Necte sertum vertici,

Ex smaragdis, Sardijsq́ue,

Ceterisq́ue gemmulis;

Ex rosisq́ue lilysque,

Ceterisq́ue flosculis,

Dum potente fingit ore,

Cuius ore ficta sunt,

Quidquid astra, quidquid orbis,

Quidquid vnda continet.

Necte sertum tam beatis

Necte sertum crinibus,

Dum creatur qui creauit,

Quiq́ue finxit fingitur,

Dum potente iussus ore

Tam pusillo circulo

Ille clausus delitescit,

Qui nec orbe clauditur,

Obstupescunt quotquot alta

Astra seruant Angeli,

Tam potentem tam caduci

Ore serui confici.

Tam capacem tam pusillo

Velle claudi schemate,

Necte nostri Musa Mystae,

Necte sertum vertici.

Tuq́ue summi Nate Patris,

Integraeq́ue Virginis.

Qui creator huius orbis,

Et redemptor diceris,

Quo iubente cuncta viuunt,

Quo iubente concidunt:

Cerne corpus, cerne sacrum

Quo lauamur Sanguinem,

Quem tuus potente linguâ

Mysta rursum conficit,

Atque Patri sempiterno

Rursus offert Hostiam,

Quâ minantem sistat iram.

Et parata fulmina,

Siue bellem, siue pestis,

Sint vel esuritio.

Quiq́ue verbis ista sanctis

Conficit mysteria;

Corporisq́ue sanguinisq́ue,

Consecrator inclyti,

Post peractae pensa vitae

Viuat inter Coelites.

Tuq́ue Mysta perge felix,

Perge Christum fingere,

Vt tuoq́ue recreetur

Semper hospes pectore,

Gemmulisq́ue lilijsq́ue

Sparge cordis lectulum:

Nam libenter dormit inter

Castitatis flosculos

Absque Patre natus Infans

De parente Virgine.

Necte nostri Musa Mystae

Necte sertum vertici.

In Momum.

MOmo longa placent, etiam mihi longa placerent

Si facta è Momo littera longa foret.

Epitaphium Psittaci.

HIc vbi dissimulant fragrantes gramina flores,

Et tellus vario picta colore nitet:

Hic se vernanti voluit sub cespite condi

Psittacus, aligeri gloria prima chori.

Nouerat is varias cunctorum fingere voces,

Et paene humano verba referre sono.

Forsan adhuc viridi voces meditatur ab vrnâ,

Sed prohibet missos impia terra sonos.

Nihil.

SI vera est veterum constans sententia Vatum,

Quod Nihil est, notum sensibus esse nequit.

Dum Nihil hic audis, aliquid Nihil esse videtur,

Si Nihil est aliquid, nil Nihil esse nequit.

In Cottam.

NOn ego te scurram, ne protestere, vocabo:

Sed scurram in speculo Cotta videre soles.

In Haereticum.

DVm timet haeretici blattas tineasq́ue Camoena,

Carminibus iunxit multa venena suis.

In Cassiodorum.

DEnte lupus, visu basiliscus, munditiâ sus;

Quis tuus est horum Cassiodore Pater?

De pluuiis in morte Alberti Pij Belgarum Principis Patriae Patris.

MIraris tantus cur coelo decidat imber,

Et fluat in medijs territus orbis aquis?

Principis Alberti dum non sat funere Belgae

Materie lacrymas exsuperante dolent;

Ipse suis moestus pluuijs succurrit Olympus,

Vnaq́ue caussa homines tangis, & vna Deos.

Epithalamium.

I

REgina quae per altos

Pindi vagaris hortos,

Et candidis Poëtis

Fundis suaue nectar;

Et tu Iouis supremi

Hymen beata proles

Hoc nuptiale sacrum

Versuq́ue molliore,

Lyraq́ue dulciore,

Laetus fauensq́ue canta.

Crinesq́ue mollicellos

Rosisq́ue, lilijsq́ue

Rubrisq́ue, candidisq́ue

Et hinc, & inde cinge.

2.

Tuq́ue sponse perge felix,

Perge felix viuere:

Namq́ue tot petita votis,

Virgo tot suspirijs,

Virgo pulchra, Virgo casta,

Virgo delicatula

Annuente iam parente

Facta coniux est tua.

Perge sponse, perge felix

Tam venustam coniugem,

Quâ nequit venustiorem

Sol Brabantus cernere,

Morte tantum terminandâ

Charitate prosequi.

3.

Et tu venusta Virgo

Quam Pallas & Dione

Suam vocant sororem,

Formâque, Musicaque,

Lyraq́ue, gratiaq́ue

Neutri Deae secundam.

Gaude beata tanto

Gaude beata sponso.

Cûi pollicetur aequa

Magni parentis altam

Themista dignitatem:

A filijs deinde,

Nepotisbusq́ue centum

Post secla dirigendam.

4

Perge sponse, perge sponsa,

Pergitote tempus est.

Tempus euge tot petitum,

Tempus olim lacrymis:

Cum flagrantem cordis aestum,

Ac amoris impetum,

Nox nec vlla mitigaret,

Lux nec vlla tolleret.

Perge sponse, perge sponsa,

Pergitote tempus est:

Omen aptum nunciauit,

Iuncta cornix compari,

Quae perenni vos amore

Obligandos praedicat.

FINIS.

Approbatio.

Ven. P.F. Iacobo Zeuecotio Ord. FF. Erem. B.P. nostri Augustini Presbytero Iuris vrtriusque Baccal. & Poëtae Laureato, Salutem.

VT poëmata varia à te composita, & iam secundò in lucem multorum applausu edita, nunc verò, haud parum aucta, typis denuò mandentur, assentior; modò illi, quibus hoc incumbit, ita censeant. Datum Brux. 27. April. 1623.

F. Georgius Maigretius Bullionaeus S.Th. Doctor Louaniensis, eiusd. Ord. per totam Infer. Germaniam Prouincialis.

Censvra.

POëmata haec varij argumenti, auctore R.P.F. Iacobo Zeuecotio Ord. Erem. D.P. Augustini Sacerdote, &c. Aliàs mihi cum voluptate lecta probataq́ue, quoniam auctiora iam numero, lepore, & gratiâ citra noxam religionis in publicum prodire gestiunt, tutò in lucem euulganda censeo. hâc 5. Maij 1623.

Antonius Smets Canonicus & Archipresbyter Gandensis.